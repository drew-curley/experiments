act
UTF-8
Yilwilu
Yilwilu
act
Yilwilu
Yilwilu
1
1 Eyi Tiyofwilu, mumukanja wakusambila nasonekeli nakulumbulula yuma yezhima yatachikiliyi Yesu kukong’a nikutang’isha, 
2 kushika nikwifuku jamutambwiluwu mwiwulu, heliliyi muji Spilitu Wazhila nasambili jehi kulezha apostolu atonjeliyi. 
3 Wajimwekesheli kuji wena wamumi nayinzhikizhilu yayivulu, helili nakabi jehi. Wamwekeni kuji wena mafuku makumi awana (40), nakulumbulula yuma yawanta waNzambi
4 Chanapompuwu ninji hamu, hakuyilezha ninji, Bayi mufuma kuYelusalemaku, ching’a muching’ilila kukana kwakaniniyi Tata, kumwatiyili kujami. 
5 Chalala kwaamu, Yowanu wazhimikilang’a mumenzhi, hakwila enu akayizhimika muji Spilitu Wazhila hakaji kuhita mafuku amavulu.
6 Cheliluwu anapompi jehi hamu, hiyakwihula nawu, Eyi Mwanta, keng’a wufuntishi chiyuulu kuji Isalela mafuku anu, tahinji? 
7 Yena hakuyila ninji, Nsang’u zhakwiluka mpinzhi, hela yilaaka, hizhenwenuku, zhambala zhayomweni Tata zhanatong’oliyi mwatwala muchima winji. 
8 Ilang’a chakenzayi Spilitu Wazhila hajenu, mwakatambula ng’ovu, mwakekala ayinsahu zhami nimuYelusalema, nimwahita Yujeya mwezhima, nimuSamaliya, nikwakumina maseki.
9 Chanahoshiyi mwenimu, iku aji nakutala, hiyakumutwala mwiwulu, ivu jimutambula nizhimu, kumumona nawa cheng’i nehi. 
10 Iku achiji kutala mwiwulu mwanayiyi swi-i, nawu akasumuki, hiyakumona amayala ayeji anemani chimu nawena, avwala mahina atooka. 
11 Hiyakwila nawu, Enu amayala akuNG’aliliya, munemeniji nakutala mwiwulu? Iwu Yesu anatwaluwu mwiwulu, wakenza neyi chochenichi chimunamumoni nakuya mwiwulu.
12 Hiyakufunta kuYelusalema. Kufuma kumpiji yaOliveta nakushika kuYelusalema mwekala chintampu chakweseka mukwenja kwamuSabata (1 km). 
13 Chanashikuwu, hiyakwing’ila nakukanjama munoju itala jahewulu mwajing’i nakushakamawu; aPetulu naYowanu, niYakoba naAnjeli, niFwilipu naTomasi, niBatolomewu naMatewu, niYakoba mwana kaAlafwewu naShimona kaZeloti, niYuja manakwaYakoba. 
14 Wenawa ezhima namuchima wawu wumu, hiyakukakela mbe nakulombela, chimu nanowu ambanja, niMaliya mama yaYesu, nianakwinji.
15 Hawena mafuku owu Petulu hakwimana mukachi kawanakwinji mwapompela jehi izaza jawantu hamu, kafwampi neyi nkulakazhi namakumi ayeji (120), 
16 hakwila ninji, Enu anakwetu, mazu amuMukanja Wazhila, ahosheli Spilitu Wazhila kukanwa kaJaviji akutena Yujasi, owu walombweli antu amukwatili Yesu, ching’a alumbuluki chikupu.
17 Mulong’a amuchinjilili hamu nanetu; watambwili mujimu winji wowumu nanetu. 
18 Yena walanjili kampata namali atambwiliyi kukuluwa kwinji, hakuholokelamu chamutu heseki, hakubusika niivumu ntwe-e, ninyizhing’wa yinji yezhima sèku. 
19 Achiluka nikuchiluka kuji akwaYelusalema ezhima, chakwila mwijimi jawu kampatoku hiyakujitena nawu, Akelejama, jaya mukwila nawu, Kampata kamashi.
20 Mulong’a anasoneki mumukanja waMasamu nawu, Mwashakamayi mubalumuki mwikali ihembi, Bayi mushakama mwoku muntuku; cheng’i nawa nawu, Mujimu winji awutambuli kuji wacheng’i.
21 Jichi haji awa amayala twenjelang’a nawu mafuku ezhima hajing’i nakuhitang’anayi Mwanta Yesu mukachi ketu, 
22 kufumisha hachizhimikilu chaYowanu nakushika kwifuku jatutambwiluwu Yesu; haji wenawa hafumi wumu ekali chinsahu chimu nanetu chakusang’uka kwasang’ukiliyi muji afu. 
23 Hiyakutena ayeji, iwu Yosefu izhina jinji Balasaba, átumbiluwu izhina jikwawu nawu Sakulong’a, niMatiyasi.
24 Hiyakulombela nawu, Eyi Mwanta, weluka nyichima yawantu ezhima; atulezhi awa antu ayeji wunatonjuhu wumwojihi? 
25 Ahing’i mumujimu iwu nimuwupostolu mwasenukiliyi Yujasi kulonja ayi kwiinji kwatela kwikalayi. 
26 Hiyakuyisakula nachinzhikizhilu chakusakula nachu; chinzhikizhilu hichikuya kuji Matiyasi; hiyakumuchinjila hamu nawapostolu ikumi nawumu (11).
kapetulu 1
2
1 Chelili ifuku jaPentekosta jinashiki jehi chikupu, wezhima wawu ajing’i hamu mwomumu. 
2 Kukasumuka mwiwulu himukufuma lushinju luji neyi lwampepela yikukunka nang’ovu yaswezha nankashi, hilukwinzesha itala jezhima mwajing’i nakushakamawu. 
3 Hikukuyimwekena nyizuzu yakesi yiji neyi majimi; yambukili nakushakama haji wena wezhima wawu, hamuntu hamuntu. 
4 Wezhima wawu hiyakwinzala naSpilitu Wazhila, hiyakutachika kuhosha majimi acheng’i, mwomwayinkeleluwu kuji Spilitu kuhosha
5 Henohu kuYelusalema kunashakami aYujeya, amayala akweti kalemesha kakulemesha Nzambi, anafumafumi kwahita nyunza yamunu mwishina yezhima. 
6 Chinatiyakani olu lushinju, izaza jawantu hijikupompa, hiyakukumina jakuhayama nikutiya woma, nanichi chajing’i nakuyitiyawu nakuhosha wezhima wawu, iwu mwijimi jinji, iwu mwijimi jinji.  
7 Wezhima wawu hiyakukasumuka nikuhayama chikupu nawu, Talenu, awa akuhosha, wezhima wawu hiyaNG’aliliyaku?
8 Inji tuji nakutiya ng’ahi, wezhima wetu hamuntu hamuntu, iwu mwijimi jinji jachisemwa, iwu mwijimi jinji jachisemwa? 
9 APalatiya nawaMejiya, niaElamiti nawantu ashakama muMesopotamiya, nimuYujeya, nimuKapajosiya, nimuPontu, nimuAsiya, 
10 nimuFwilizhiya, nimuPamfwiliya, nimuEzhipitu, nikumutamba waLibiya kwakwihi naKileni; nawantu anafumi kuLoma, aYujeya nawánabalumuki kwikala aYujeya; 
11 niaKeleta niaAlabiya; hitukuyitiya nakuhosha mumajimi etwetu aweni nakutena nyijimu yaNzambi yang’ovu.
12 Hiyakukasumuka wezhima wawu nikuzhinoka chikupu; hiyakujihula muntu namukwawu nawu, Ichi chaya mujihi? 
13 Ilang’a amakwawu hiyakuseha nawu, Anasheti jehi vinyu yayiha.
14 Petulu hakwimana chimu nekumi nawumu (11), hakubijika nakuyilezha ninji, Enu akwetu aYujeya, ninenu ezhima mwashakama muYelusalema, leka niyilezhi chachiwahi mwiluki; ntiyililenu munukuyilezha. 
15 Nami wenawa hiyanasheti neyi chimuji nakutong’ozhokaku; kutong’a ifuku jichiji mpinzhi yamuchisatu (09:00 hls) hohu.
16 Chuma chimunamoni, chochuma chateneni kaplofwetu Yoweli, 
17 ninji, Nzambi ninji, Chakela hamafuku akukuminina, Nakechila yaSpilitu wami haji antu ezhima; Nianyanenu amayala nawambanja akaplofweta, Anyikwenzi enu akamona yimwenu, Mapalenu amayala akalota yilota
18 Mwamweni, nihaji anjung’u zhami amayala nawambanja nakechila Spilitu wami Hamafuku akalonjelamu, akaplofweta. 
19 Nakamwekesha yuma yakuhayamisha mwiwulu haluzwizu, Niyinzhikizhilu hamaseki mwishina; Mashi nikesi nikufwinja wishi.
20 Itang’wa jakabalumuka mwijima, Nikakwezhi kakabalumuka neyi mashi, Hamba kakeng’a kwinza ifuku jaMWANTA jatiyakana jeneni. 
21 Chakela, muntu wakatambika izhina jaMWANTA wakamwinewa.
22 Enu akwetu amayala aIsalela, tiyenu niyilezhi, nami Yesu wakuNazaleta, iyala alemesheluwu kuji Nzambi nanyijimu yang’ovu, niyihayamisha, niyinzhikizhilu yeliliyi Nzambi nayena mukachi kenu, neyi chimuneluki jehi enu aweni; 
23 Nzambi wayinkeliyi mwaya mpúng’a yinji, chakwilukang’ahu jehi, ilang’a enu mwamupopeleli hakulusu namakasa awantu atama, nakumuzhaha. 
24 Nzambi chanamusubuliyi mumakabi akufwa, hakumusang’ula; mulong’a kufwa hikwajing’i nang’ovu zhakumukakelaku.
25 Mulong’a anamuteni jehi kuji Javiji ninji, Namweni MWANTA kumesu ami mafuku ezhima; Wuji kuchikasa chami chachijiilu, kulonja zhibuli kunkuma. 
26 Jichi muchima wami hiwukutiya kuwaha, Niijimi jami hijikutena nsang’u yakulung’a, Eng’a, muzhimba wami hiwukushakama nakuching’ezha.
27 Mulong’a hiwakanshiya mukalung’aku, Hela kumwitezha weyi wazhila kumona kutokaku. 
28 Wakanlezha nzhila zhawumi; Hakushakama kumesu eyi wukunzang’alesha chacheni
29 Enu anakwami, leka niyilezhi nsang’u yankakulula Javiji, nami wafwili jehi, amuzhiikili jehi, izhamu jinji twekala naju nilelu. 
30 Jichi chajing’iyi kaplofwetu, nichelukiliyi ninji Nzambi nasanyiki jehi nakukana, ninji kuji anyana akavwalayi wakashakamisha wumu hetanja jinji jawanta; 
31 chumichi yena wachimwenang’ahu jehi, hakutena nsang’u yakusang’uka kwaKlistu kwamuji afu, ninji hiyamushiyili mukalung’aku, hela muzhimba winji hiwamweni kutokaku.
32 Yeniwu Yesu Nzambi wamusang’wili mukufwa, wezhima wetu tunachimoni namesu. 
33 Jichi chanamutúmbakeshuwu jehi nakumusha kuchikasa chaNzambi chachijiilu, chanatambuliyi jehi kuji Tata Spilitu Wazhila akaniniyi, yena nechili yumiyi yimunamoni nikutiya.
34 Mulong’a Javiji hakanjamini mumawuluku; ilang’a yomweni nahoshi ninji, MWANTA wamwilili Mwanta wami, 
35 ninji, Shakamaku kuchikasa chami chachijiilu Nichinakayilisha akwankunyi neyi itanja jakunyenju yeyi. 
36 jichi enu akwamutang’a waIsalela ezhima, ilukenu kwenu chalala, iwu Yesu mwápopeleli hakulusu, Nzambi namubalumuni jehi kwikala niMwanta jiyi, niKlistu jiyi.
37 Chanatiyuwu mwenimu, atapika nimunyichima yawu. Hiyakuyila aPetulu nawapostolu amakwawu nawu, Enu anakwetu, tukwila ng’ahi? 
38 Kuchinka Petulu ninji, Balumukenu munyichima yenu, ayizhimiki wezhima wenu mwizhina jaYesu Klistu, kulonja kuyanakena nshiji zhenu; mutambuli chamukunkulu chaSpilitu Wazhila. 
39 Mulong’a jiyi ayikanawu jehi ninenu nianyanenu, niantu ezhima ekala kwakulehi, ezhima akatambikawu kuji MWANTA Nzambi yetu enzi kuji yena.
40 Hakuyishimwina nakuyishinzhila chikupu namazu amakwawu amavulu ninji, Pulukenu kuji antu achisakichi chaheng’a. 
41 Jichi wena átambwili mazu inji namuzang’alu, hiyakuyizhimika; ifuku jenoju hiyakubombelaku antu kafwampi neyi makombakazhi asatu (3,000). 
42 Hiyakukakela mbe muntang’ishilu yawapostolu, nimukukunjang’ana nimukuhumuna jinkenji, nimukulombela.
44 Antu ezhima atiya niwoma. Apostolu hiyakwila yihayamisha yayivulu niyinzhikizhilu. 
43 Owu ezhima akuhweleli, hiyakujibomba hamu; niyuma yawu yiikala niyebomba. 
45 Hiyakulanjisha mahetawu niyuma yawu, hiyakwanzhang’ena akwawu ezhima mwabulililuwu.
46 Hiyakukakela kupompa muTembeli hefuku hefuku, namuchima wawu wumu, nakuhumuna jinkenji mumatalawu, nakutiya kuwaha, nakujyang’ana. 
47 Hiyakuhameka Nzambi namuchima wawuwahi. Hiyakuyimona kuwaha kuji antu ezhima. Mwanta hakubombelaku hefuku hefuku awa ajing’i nakwamwinewa.
Kapetulu
3
1 Petulu naYowanu hiyakukanjuka nawu eng’ili muTembeli hampinzhi yakulombela, yoyamuchitanu nachiwana (15:00 hls). 
2 Kwajing’i iyala wachifwayi chanyenju, wufwayi wakuvwalika nawu; ajing’i nakumutenteka hefuku hefuku kuchisu chaTembeli chatenang’awu nawu Lubanzhi, kulonja alombang’a tuyamukunkulu kuji antu ajing’i nakwing’ila muTembeli. 
3 Yenowu chanamoniyi aPetulu naYowanu hiyakukeng’a kwing’ila muTembeli, hakuyilomba kachamukunkulu.
4 Petulu hakumushinshika swi-i, niYowanu hamu, ninji, Tutali. 
5 Hakuyitala, ninji keng’a atambuli kachuma kuji wena. 
6 Ilang’a Petulu ninji, Ami kwami hinikweti hela siliva hela wuluku; chuma chiniji nachu jichi nukukwinka. Nakwili mwizhina jaYesu Klistu wakuNazaleta, nami enjaku.
7 Hakumukwata kuchikasa chachijiilu, hakumunyamuna; hohenohu ninyenju yinji nimafwahinji akutupokosu akwata ning’ovu. 
8 Hakunyamuka, hakwimana, hakutachika kwenja; hakwing’ila nawu muTembeli nakwenja nakukiluka nakuhameka Nzambi
9 Antu ezhima chanamumonuwu nakwenja nakuhameka Nzambi, 
10 hiyakumwiluka nawu, jiyi wajing’i nakushakamina tuyamukunkulu kuchisu chaTembeli chaLubanzhi, hiyakukumina jakujihayamina nikuzhinoka nankashi hachuma chanamonuwu hajiwu muntu.
11 Chaneliyi wuchiji wakwata aPetulu naYowanu, antu ezhima hiyakupompa kuji wena lufuchi mwikeki jatenang’awu nawu jaSolomoni, nakuhayama nankashi. 
12 Petulu chanachimoniyi, hakwakula antu ninji, Enu akwetu amayala aIsalela, chuma chanamwililuwu iwu iyala munachihayaminiji? Mukutushinshikilaji, munatong’ozhoki nenu yetu tunamwenjeshi nang’ovu zhetwetu, inji nakuzhila kwetu, tahinji?
13 Nzambi yaAbalahama naIsaka naYakoba, Nzambi yawankakulula zhetu, nalemeshi kambung’inji Yesu mwálubwilenu nakumuleka chemeniyi kumesu aPilatu, chakeng’eliyi kumuumbaku. 
14 Ilang’a enu mwalekeli Wazhila, Walong’a; mwalombeli kuyinka mbanzhi.
15 Himukuzhaha Mwiniwumi ilang’a Nzambi wamusang’wili mujafu; chumochu twachimweni namesu. 
16 Nakukuhwelela izhina jinji, jimu munakoleli iwu iyala munamoni, mweluka jehi. Eng’a, kukuhwelela kwakukuhwelela Yesu, jiku kunamwinki kukola kwalala kumunamoni namesu enu wezhima wenu.
17 Nochu jinu, enu anakwetu, neluki nami enu mwachilili chakuyamba, jichi chelili nianyuuli zhenu nawa. 
18 Yuma yashimwinang’ahu jehi Nzambi kutunwa twawatuplofwetu ezhima, yakwila ninji Klistu winji akakabi, yinalumbulukili jehi mwenimu.
19 Jichi jinu, balumukenu munyichima yenu, mufunti, kulonja akazhimang’eshi nshiji zhenu, kulonja kwinzi yilaaka yakuhizumwisha yakuleta ng’ovu zhakufuma kwekala MWANTA. 
20 Kulonja akatemeshi Klistu ayifuukwililuwu, jiyi Yesu.
21 Yenona ching’a ekala mwiwulu nichamba kafuntishawu yuma yezhima muyajing’i, yoyatenenang’ahu jehi Nzambi kutunwa twawatuplofwetu twinji azhila akufumisha kushankulu. 
22 Mosi wahosheli chalala ninji, MWANTA Nzambi wakayimwekeshela Kaplofwetu wamuji anakwenu wakekala neyi ami; Mwakamutiyililang’a mwezhima mwakayilezhang’ayi. 
23 Muntu wakabula kutiyilila mazu aKaplofwetu owu, Akamunong’esha chikupu mumunzowu.
24 Eng’a, atuplofwetu ezhima, kufumisha haji Samweli ninawa alonjelelumu, ahoshelumu wezhima wawu, nakushimuna yuma yawena mafuku anu. 
25 Enu yenu anyana kawatuplofwetu, niachitiyang’enu chatiyang’eniyi Nzambi nawankakulula zhenu, chamwililuwu Abalahama kuji Nzambi ninji, Muji mbutu yeyi mwakakoolekela yisaka yahamaseki yezhima. 
26 Nzambi chasang’wiliyi Kambung’inji Yesu muji afu, wasambilili kumutemesha kujenu, akayikiswili nkisu, nakuyibalumuna munyichima yenu wezhima wenu, mufumi mukuluwa kwenu.
Kapetulu 3
4
1 Heliluwu achiji kuhosha nawantu, atuplistu nimukulumpi wamashijika amuTembeli, niaSajusi, hiyakuyishintakesha; 
2 anatiyi jehi kutama chaji nakutang’ishawu antu nawu muji Yesu afu amba kasang’uka. 
3 Hiyakuyikwata, hiyakuyisha mwakuyihembela, kulonja aching’ilili kucha, mulong’a henohu kuneli jehi melela. 
4 Ilang’a amavulu anatiyi jehi mazu hiyakukuhwelela, kuchinja amayala ashikili kafwampi neyi makombakazhi atanu (5,000).
5 Chikunachi, anyuuli zhawu niakulumpi niansoneki hiyakupompa muYelusalema, 
6 nikaplistu muneni Anasi, niKayafwasi, niYowanu, niAlesanjeli, nichisaka chakaplistu muneni chezhima. 
7 Hiyakuyimika aPetulu naYowanu mukachi, hiyakuyihula nawu, Ichi chuma chimuneli munachili nang’ovwinyi? nezhina janyi?
8 Petulu, nenzali jehi naSpilitu Wazhila, hakuyila ninji, Enu mwayuulang’a antu, ninenu akulumpi, 
9 chimuji nakutwihula lelu iwu mujimu wawuwahi wutunakoleshi nachu muntu wajing’i chifwayi; 
10 tiyenu chachiwahi mwiluki, wezhima wenu mwahita aIsalela ezhima nenu, izhina jaYesu Klistu wakuNazaleta, mwápopelenu hakulusu, ásang’ulawu jehi kuji Nzambi muji afu, muji yena jimu munakoleli iwu muntu nemani kunu kumesu enu.
11 Yesu jiyi Ilola jimwajiwili enu akwakutung’a, jojinekali jaswezha kwoloka nankashi jakwiwombu. 
12 Himwekala wamwinu muji wacheng’uku, mulong’a munu mwishina mukachi kawantu hiyanenkumu izhina jacheng’i jakuhanja nachuku.
13 Chamwenuwu kuumika kwawaPetulu naYowanu, kuyitala komana hiyantu akaji kwiluka nyikanja, hela kwing’ila mumashikola amaana, hiyakuhayama. Chanayishinshikuwu ayiluka nikuyiluka, nawu wowu ajing’ilang’a naYesu. 
14 Chanamonuwu iyala akolesheluwu nemani nawu, hiyamweni mwakutajikilaku.
15 Ilang’a chanayilezhuwu kufuma muchota ayi kumbaji, akwachota hiyakushakama hampúng’a. 
16 Nawu, Awa amayalawa tukuyila ng’ahi? Mulong’a chinzhikizhilu chanakong’uwu hichakuyambaku, chinamwekani kuji antu ezhima ashakama muYelusalema, hitukutwesha kutajikaku. 
17 Tukuminenu jakuyikonkomwena chakuyizuwila, kulonja kufumisha hanu aleki kuhosha nawantu mwizhina jaYesu, kulonja nsang’u iyi yibuli kutiyakana kwacheng’i mukachi kawantu. 
18 Hiyakuyitambika, hiyakuyilezha nang’ovu nawu, Bayi muhosha cheng’i hela kutang’isha mwizhina jaYesu, hela hantuku.
19 Ilang’a aPetulu naYowanu hiyakuyakula nawu, Chachiwahi kumesu aNzambi kutiyilila enu, tahinji chachiwahi kutiyilila Nzambi? Sompenu ntahi enu aweni. 
20 Mulong’a kuleka kutena yuma yitwelili nikumona nikutiya, etu kwetu kutwesha nehi.
21 Chanayikonkomwenuwu cheng’i chakuzuwa, hiyakuyumbaku, anakang’anyi jehi kumona chuma chakuyibabeshela; anatiyi jehi woma wawantu, mulong’a antu ezhima hiyakulemesha Nzambi hachuma chaneluwu. 
22 Ona muntu elililuwu chinzhikizhilu chakumukolesha wajing’i wanyaka yakubajika makumi awana (40).
23 Chanayumbuwu, hiyakuya kuji akwawu, hiyakushimuna mwezhima mwanayihoshuwu kuji akulumpi zhawatuplistu nikuji akulumpi. 
24 Chanatiyuwu mwenomu, hiyakubijika kuji Nzambi namuchima wawu wumu hohu nawu, Eyi Mwanta, yeyi waleng’eli niiwulu niiseki nikalung’alwizhi, niyuma yezhima yijumu; 
25 mwomuwahosheleli muji Spilitu Wazhila kukanwa kankakulula yetu kambung’eyi Javiji neyi, AZHentili anazuwiliji? Antu atong’ozhokeliji chuma chamukunkulwayi?
26 Anyanta ahamaseki anatanjami, Anyuuli zhawu hiyakushakama hampúng’a Alwi naMWANTA nawinji awayishayi jehi manzhi.
27 Chalala kwaamu, nikambung’eyi wazhila Yesu, iwawayishili manzhi, amushakaminini hampúng’a kuji aHeloji naPontusi Pilatu, hamu nawaZHentili, ninyunza yawaIsalela, mung’anja yinu; 
28 eli mwakeng’eli kwila chikasa cheyi, muwatong’welang’ahu jehi hampúng’a yeyi
29 Ichi jinu Mwanta, talaku chanatukonkomwenuwu chakuzuwa, atwitezhi etu anjung’u zheyi tushimuni izu jeyi chakaji woma, 
30 iku wuji nakwolola chikasa cheyi nakukolesha antu, nakwila yinzhikizhilu niyihayamisha yakwila nezhina jaKambung’eyi wazhila Yesu. 
31 Chanalombeluwu, omu mwapompeleluwu himukukanka; wezhima wawu hiyakwinzala naSpilitu Wazhila, hiyakuhosha izu jaNzambi chakaji woma
32 Izaza jawantu ákuhweleli, hiyakwikala namuchima wawu wumu, nakufwila kwawu kwokumu, hikwajing’i niwumu welili ninji yuma yahetayi yinji kankawinjuku; ilang’a yuma yawu yezhima hiyikwikala yebomba. 
33 Apostolu hiyakushimuna nang’ovu yayeni wunsahu wawu wakusang’uka kwasang’ukiliyi Mwanta Yesu muji afu. Luwi lwalweni hilukuwanina wezhima wawu; lwakwila kwosi muntu niwumu wabulili chumaku
34 mulong’a antu ajing’i namaha, hela matala, hiyakuyilanjisha, hiyakuleta mali ayuma yanalanjishuwu, 
35 hiyakutulila kunyenju yawapostolu, hiyakwanzhang’ana hamuntu hamuntu mwanabuliluwu.
36 Yosefu, átumbiluwu kuji apostolu izhina jikwawu jaBalanaba, jaya mukwila nawu Sakukunjezha, kaLevi wavwalikili kuKipilosi; 
37 wajing’i neha, hakujilanjisha, hakuleta owu mali, hakuyitulila kunyenju yawapostolu.
kapetulu 4
5
1 Ilang’a kwajing’i iyala wumu, izhina jinji Ananiya, nang’ojinji Safwila, hiyakulanjisha iheta jawu. 
2 Hakunonahu chibalu chawuseya, ing’ojinji nawa niyena nachiluki, hakuleta chibalu chimu, hakuchitulila kunyenju yawapostolu.
3 Petulu hakwila ninji, Eyi Ananiya, Satana nenzeliji mumuchima weyi, mwaka wutwambi kuji Spilitu Wazhila, wusweki chibalu chawuseya weheta jeyi? 
4 Hajing’i iheta kanja wujilanjishi, hijajing’i jeyuku? Hela mali wunajilanjishi jehi, hiyajing’i eyeyi aweni akwila nachu mwezhima muwunakeng’uku? Muchima weyi wunatong’ozhokeliji mwenimu? Hiwunatwambi kuji antuku, wunatwambi kuji Nzambi. 
5 Ananiya hakutiya mazu awa, ajimbuka niheseki, yofwa nikufwa. Woma waweni wukwata niantu ezhima anachitiyi. 
6 Anyikwenzi hiyakunyamuka, hiyakumuzhing’azhing’a, hiyakumutwala hanzi, hiyakumutembeka nakumuzhiika.
7 Chikuneli munahiti jehi kwizhi mpinzhi zhisatu, ing’ojinji niyena hakwing’ilamu, chakaji kwiluka chuma chinasong’i. 
8 Petulu hakumwihula ninji, Nlezhi, wuseya wumwalanjisha iheta wowenowu, tahinji? Yena ninji, Eng’a, wowenowu.
9 Petulu hakumwila ninji, Munatiyang’eniji kumweseka Spilitu waMWANTA? Tiya nshinju zhanyenju yawantu anazhiiki mfumweyi ozhu zhikwinza kuchisu ozhu, nineyi nawa akukutwala hanzi. 
10 Hohenohu hakujimbukila kunyenju yinji, hakufwa. Anyikwenzi hiyakwing’ilamu, kumuwana wafwa jehi, hiyakumutwala hanzi nakumuzhiikila hamu namfumwinji. 
11 Chipompelu chezhima chitiya niwoma waweni, niantu ezhima atiyili yumiyi.
12 Apostolu hiyakukong’a namakasawu niyinzhikizhilu niyihayamisha mukachi kawantu. Hiyakupompang’a wezhima wawu namuchima wumu hohu mwikeki jaSolomoni. 
13 Anashali hiyakutiya woma wakujibomba nawu; ilang’a hiyakuyilemesha kuji antu.
14 Akwakukuhwelela aswezha nikuswezha kuvula, ajibombeli kuji Mwanta, mazaza aweni amayala nawambanja. 
15 Hiyakweleka ákata hanzi nakuyisha munyikwakwa, nakuyikamika hela hatujiji hela hayikang’a, kulonja chakuhitayi Petulu, hela kwamwevulu winji hohu wuyilewukili. 
16 Hikukupompa izaza jafumini munyikala yajing’i kwakwihi naYelusalema niniku niniku kwi-njo; hiyakuleta antu awu akata, niezhima ajing’i nawaspilitu azonja, hiyakukola wezhima wawu.
17 Henohu kaplistu muneni niezhima ajing’iyi nawu, wowu achaaku chawaSajusi, hiyakusang’umoka, anatiyi jehi ichima mbe. 
18 Hiyakukwata apostolu, hiyakuyisha mukaleya mwashilang’awu antu ezhima.
19 Ilang’a kang’elu kaMWANTA wumu hakwinza nawufuku nakwenzulula yenzelu yakaleya, hakuyiijisha hanzi, 
20 ninji, Yenu mwimani muTembeli, mulezhi antu mazu ezhima awumi wunu. 
21 Chanachitiyuwu, hiyakwing’ila muTembeli hankunku yakucha, hiyakutang’isha. Ilang’a kaplistu muneni hakuya, ninawa ekalayi nawu; hakupompesha chota, nichota chawaIsalela chikwawu chalema chezhima; hiyakutemesha anhembi kukaleya ayileti.
22 Ilang’a chayiluwu anhembi, hiyakuwana mukaleya mwosi, hiyakufunta nakushimuna, 
23 nawu, Kaleya chalala twawana kakupata chakola, nianhembi sang’a emenawu kuyenzelu; ilang’a chitwela netu twenzululuku, kuwana mukachi nimuntu mwosi.
24 Mukulumpi wamashijika akuTembeli, niakulumpi zhawatuplistu, chatiyiluwu mazu awa, hiyakuzhinoka nankashi mukuya yumiyi. 
25 Hikukwinza muntu nakuyilezha ninji, Tiyenu, awa amayala mwasha mukaleya anemani muTembeli nakutang’isha antu.
26 Mukulumpi wamashijika nawanhembi hiyakuya nakuyileta chakaji njombu. Mulong’a hiyakutiya woma wawantu, nawu akenja katwasa malola. 
27 Chanayiletuwu, hiyakuyimika muchota. 
28 Kaplistu muneni hakuyila ninji, Twayilezheli chakola, netu bayi mutang’isha mwizhinijuku. Tiyenu ntahi, muYelusalema mwezhima mwawanina jehi kutang’isha kwenu hohu; munatong’ozhoki nenu mutwinki mulong’a wamashi aniwu muntu.
29 Ilang’a aPetulu nawapostolu hiyakwakula nawu, Ching’a twovwahila Nzambi, bayi antuku. 
30 Nzambi yawankakulula zhetu wamusang’wili Yesu muji afu, mwázhahilenu nakumukujika hamutonju. 
31 Yenowu anamutúmbakeshi jehi kuji Nzambi nachikasa chinji chachijiilu, ekali Mwanta niChamwinu, kulonja aleti kuji Isalela zhakubalumuka munyichima, nikuyanakena nshiji. 
32 Etu yetu ayinsahu yayumiyi; niSpilitu Wazhila nawa anenkiyi Nzambi akwakumwovwahila.
33 Wena chanachitiyuwu, chiyifutwisha nikunyichima, hiyakutong’ozhoka nawu ayizhahi. 
34 Muchota himukwimana kaFwalisewu wumu, izhina jinji Gamaleli, nkulung’ang’a wanshimbi, amuhameka kuji antu ezhima; hakuyilezha ninji ayiijishi awa apostolu kampinzhi kanti.
35 Hakuyila ninji, Enu amayala aIsalela, babalenu chimukukeng’a kuyila awa amayala. 
36 Mulong’a mafuku ajing’uku, Teyujasa wanyamukili nakujisama ninji nalema; yena hakujibomba nawamayala amakwawu, kwizhi nkulakazhi zhiwana (400). Amuzhahili, niantu ezhima amwovwahilili ayipalang’esheli; akang’anya nipukwa. 
37 Kulonjela haji yeniwu, hasonekesheluwu antu, Yujasi wakuNG’aliliya niyena nawa, hakwambula antu amakwawu, ninji ajikumi nayena. Yena nawa wanong’a jehi, niamakwawu ezhima amwovwahilili ayipalang’esha jehi nju-nju
38 Ichi jinu nukuyilezha nami yambulukenu amayalawa, yilekenu kwawu. Mulong’a neyi mpúng’iyi hela mujimu iwu wawantu, wukwikala wamukunkulwayi. 
39 Ilang’a neyi himujimu waNzambi, himwakatwesha kuyifwomona awa antuku, mwakenja kela muji nakulwisha naNzambi yomweni.
40 Hiyakwitezha mwanahoshiyi. Chanatambikuwu apostolu, hiyakuyivupola, hiyakuyilezha nang’ovu nawu, Bayi muhosha mwizhina jaYesuku. Ayumbaku nikuyumbaku. 
41 Jichi hiyakufuma muchota nakuzang’alala, nanochu chanayifuukwiluwu kutela kusawuka nakukoola Izhina. 
42 Hiyalekeli kutang’isha hefuku hefuku muTembeli nikumatalawuku, nakushimuna Yesu nawu jiyi Klistu.
Kapetulu 5
6
1 Hamafuku owu, chelili atumbanzhi hiyakuya nakuvula, hiyakutachika kujitopeka; aYujeya ahoshelang’a Gliki hiyakutopeka aYujeya ahoshelang’a Hebelu, mulong’a abonjeli amfwila zhawu hanzhang’enang’awu yakujya hefuku hefuku.
2 Ikumi nayeji (12) hiyakutambika izaza jawatumbanzhi, hiyakwila nawu, Hichachiwahi etu kushiya izu jaNzambi nakukalakela kuzhimesaku. 
3 Jichi enu anakwetu, talatalenu mukachi kenu amayala atanu nayeji akweti mpuhu yayiwahi, enzala jehi naSpilitu nimaana, tuyikunzhiki kumujimu iwu. 
4 Ilang’a etu kwetu tukukakela kukulombela, nimujimu wezu jaNzambi
5 Omu mwahosheluwu mutiyisha niizaza jezhima kuwaha. Hiyakutonja Stefwanu, iyala waswezha kukuhwelela, wenzala naSpilitu Wazhila; niFwilipu, niPolokolusi, niNikanoli, niTimoni, niPamenasi, niNikola wakuAntiyoki, wabalumukili kwikala kaYujeya. 
6 Wenawa hiyakuyisha kumesu awapostolu. Chanalombeluwu hiyakuyinang’ika makasawu.
7 Izu jaNzambi hijikutanja; niatumbanzhi hiyakuya nakuvula nankashi muYelusalema; mukanka wawatuplistu waweni hiyakwovwahila chikuhwelelu.
8 Stefwanu, wenzala nawuselewa waNzambi ning’ovu, hakwila yuma yakuhayamisha, niyinzhikizhilu yamaneni mukachi kawantu. 
9 Ilang’a hikukusang’umuka antu amakwawu akushikola yawantu anasubuluwu muwujung’u niakwaKileni, niakwaAlesanjeliya, niakwaSilisiya, niakwaAsiya, hiyakutajika ntaji naStefwanu.
10 Hiyakumukang’anya hansang’u yamaaninji, naSpilitu wahosheliyi nachu. 
11 Hiyakwinka antu maseleka kulonja ahoshi nawu, Tunamutiyi nakuhosha mazu akutuka Mosi niNzambi.
12 Hiyakusang’umona antu niakulumpi niansoneki; chanamuwanuwu hiyakumukwata nang’ovu nakumutwala muchota. 
13 Hiyakwimika ayinsahu akutwamba elili nawu, Iwu iyala halekang’a kutena munu mwazhila ninshimbi chatamaku. 
14 Mulong’a tunamutiyi nakuhosha ninji, Iwu Yesu wakuNazaleta wakakisang’ana Tembeli iyi nakubalumuna yaaku yatulezheliyi Mosi. 
15 Antu ezhima ashakamini muchota hiyakumushinshika namesu awu swi-i; hiyakumona kumesu inji kuji neyi kumesu akang’elu.
Kapetulu 6
7
1 Kaplistu muneni hakwila ninji, Yumiyi yalala, tahinji? 
2 Yena ninji, Enu anakwami, ninenu atata, tiyililenu. Nzambi walubanzhi lwakulema wamwekeni kuji nkakulula yetu Abalahama, hajing’iyi muMesopotamiya, wuchiji kanja ashakami muHalana. 
3 Hakumwila ninji, Fumaku mwitung’a jenu, nikuji antang’a zheyi, Winzi mwitung’a jinakakulezha.
4 Hakufuma mwitung’a jawaKalajeya, hakushakama muHalana. Kwenoku, chafwiliyi tata yinji, Nzambi hakumufumishaku nakumuleta mwitung’a jinu jimwashakama lelu. 
5 Hamwinkeli mwoku wuswana, chalala hela hakujatila mwenju winjuku. Wakanini kumwinka itung’a jinji nawanyaninji amba kalonjelamu, hachijing’iyi kanja avwali mwana
6 Nzambi wahosheli mwakwila ninji, Anyaneyi akashakama mwitung’a jawenyi. Ninji akayiheta muwujung’u, nakuyikong’a chatama nyaka nkulakazhi zhiwana (400). 
7 Nzambi ninji, Owu munza wakayiheta nakawusompesha; Nkumininaku amba kafumamu, amba kankalakela mwenamunu. 
8 Hakumwinka chitiyang’enu chakwalama. Abalahama wavweli Isaka, hakumwalamisha ifuku jamuchitanu nachisatu, Isaka wavweli Yakoba, Yakoba wavweli ankakulula ikumi nayeji (12).
9 Owu ankakulula amutiyilili Yosefu ichima, hiyakumulanjisha kuji antu, amutweli muEzhipitu. Ilang’a Nzambi wajing’i ninji, 
10 hakumupulwisha kumakabi inji ezhima. Hemeniyi kumesu amwanta waEzhipitu Fwalo, Nzambi hakumutiyisha Fwalo kuwaha nayena namaaninji; yena hakumubalumuna kwikala nyuuli yaEzhipitu, nimukwakuhemba itala jinji jezhima.
11 Henohu mumpata yaEzhipitu yezhima nimuKenani, himukuholoka nzala; hiyakumona yihung’u yayeni; ankakulula zhetu hiyamweni yakujyaku. 
12 Yakoba, chanatiyiyi nawu kuEzhipitu kuji tijiku, hakutemeshaku ankakulula zhetu ipampa jakusambila. 
13 Chayiluwu kamuchiyeji Yosefu hakujimwekesha kuji anakwinji; nimunza winji awiluka nikuji Fwalo
14 Yosefu hakutemesha nakutambika tata yinji Yakoba, niantang’a zhinji ezhima, antu makumi atanu nayeji natanu (75). 
15 Yakoba hakukunkumukila muEzhipitu. Hakufwa niyena niankakulula zhetu. 
16 Hiyakuyitwala kuShekemi nakuyikamika mwizhamu jalanjiliyi Abalahama nawuseya wasiliva kuji anyana kaHamoli muShekemi.
17 
 Chelili mwaka wamukaninuwu Abalahama kuji Nzambi hiwukuya nakushika, antu hiyakuswezha kuvula nankashi muEzhipitu. 
18 MuEzhipitu muswana nimwanta wacheng’i wabulili kwiluka Yosefu. 
19 Mwantowu hakukwatila munza wetu maana, hakukong’a ankakulula zhetu chatama, hiyakuyikanzhikizha kunata anyikeki zhawu, kulonja abuli kuhanja
20 Wena mwakowu jiwu wavwalikiliyi Mosi, Nzambi hakumumona himwana walubanzhi; hiyakumulelela mwitala jatata yinji tukwezhi tusatu. 
21 Chamushiluwu mukalong’a, mwana kaFwalo wamumbanja hakumunona, hakumulela neyi mwaninji wakujivwela
22 Chamushiluwu mukalong’a, mwana kaFwalo wamumbanja hakumunona, hakumulela neyi mwaninji wakujivwela22 Hiyakumutang’isha Mosi mwaya maana amuEzhipitu ezhima; hakuswezha ng’ovu nikumazu inji nikunyijimu yinji. 
23 Chashikiliyi Mosi munyaka makumi awana (40), mumuchima winji himukwinza zhakuya nakuhempula anakwinji aIsalela. 
24 Chanamoniyi mwinawu wumu hiyakumukong’a chatama, hakumwamwina, hakumutenja owu akabishiluwu, hakuzhaha owu kaEzhipitu. 
25 Watong’ozhokeli ninji anakwinji akwiluka chakuyamwinawu kuji Nzambi nachikasa chinji yena, ilang’a wena kuchiluka nehi.
26 Chikunachi, hakuyiwana aji nakulwisha mulwawu, yena hakukeng’a kuyihumang’esha cheng’i ninji, Enu akwetu, ivumu jenu jimu, mulong’anyi muji nakujikong’ela chatama chochichi? 
27 Owu wamukong’eli mukwawu chatama hakumushinzhika Mosi ninji, Nakwilishi mulopu wetu ninsompeshi yetu hinyi? 
28 Keng’a wunzhahi neyi chiwazhaha ona kaEzhipitu haloshi, tahinji?
29 Mosi chanatiyiyi izu oju hakutemuka, hakushakama mwitung’a jakuMijiyani, hakuvwelaku anyana amayala ayeji. 
30 Chinamani nyaka makumi awana (40), kang’elu hakumwekana kuji yena muchinkalampata chakumpiji yaSinayi, mumuzuzu wakesi muchiputa
31 Mosi chanachimoniyi, hakuhayama; hakwinza nakuswila kwakwihi, ninji atali. 
32 Hikukutiyakana izu jaMWANTA ninji, Ami Yami Nzambi yawankakulula zheyi, Nzambi yaAbalahama, niyaIsaka, niyaYakoba. Mosi hakuzaala woma, nikutwesha kutalaku nehi
33 MWANTA hakumwila ninji, Subulaku nkwabilu zhiji kunyenju yeyi, mulong’a hiwunemani hiiseki jazhila. 
34 Chalala namoni chaji nakukabishawu antu ami aji muEzhipitu, natiyi chakwabawu; nasuluki jehi niyipulwishi. Jichi nakeng’i kukutemesha muEzhipitu.
35 Yowu Mosi alekeluwu nawu, Nakwinki mujimu wakutuyuula hela kutusompesha hinyi? jiyi atemesheluwu kuji Nzambi ekali nyuuli ninkuuli, nachikasa chayenowu kang’elu wamwekeni kuji yena muchiputa. 
36 Jiyi muntu wayifumishili muEzhipitu chanakong’iyi yihayamisha nayinzhikizhilu, nimuEzhipitu, nimuKalung’alwizhi Kachinana, nimuchinkalampata, nyaka makumi awana (40). 
37 Yeniwu jiyi Mosi wayilili anyana kaIsalela ninji, Nzambi wakayimwekeshela Kaplofwetu wahaji anakwenu neyi ami.
38 Jiyi wajing’i muchipompelu chamuchinkalampata, hamu nanowu kang’elu wahosheli nayena kumpiji yaSinayi, ninawankakulula zhetu; jiyi watambwili mazu amomi atutang’ishi etu. 
39 Yowu alekeluwu ankakulula zhetu nawu etu kumwovwahila kwonti kwetu; hiyakumushinzhika nawu tufumi; nyichima yawu hiyikufunta cheng’i kuEzhipitu. 
40 Hiyakumwila Aloni nawu, Wutwilili anzambi kulonja atwaminini kutukuyetu; Yeniwu Mosi, watufumishili mwitung’a jaEzhipitu, Hituneluki kwanayiyuku.
41 Wena mafuku owu hiyakwila mwana kang’ombi, hiyakuketwila yenowu nkishi chimuna, hiyakuzang’alala nanyijimu yakumakasawu. 
42 Nzambi hakubalumuka, hakuyileka kwinji, ninji apeshang’a yileng’aleng’a yamwiwulu; neyi chasonekeluwu mumukanja wawatuplofwetu nawu, Enu akwamutang’a waIsalela, yami komana mwaketwililang’a yimuna, Mwaletelelang’a nyilambu nyaka makumi awana (40) muna muchinkalampata tahinji?
43 Mwanyamwini tabanaka yaMoleki, nikukatumbwa kamukishi Lefwana, Jiyi yuma mwalumbishili kulonja kujifukula kuji wena, Ami nakayitwala kwakubajika Babiloni.
44 Ankakulula zhetu ajing’i naTabanaka yawunsahu omu muchinkalampata, yamukunzhikiluwu Mosi kuji owu wahoshelang’a ninji, hakumulezha ninji akatung’i mwaya chifwikizha chanamoniyi. 
45 Tabanaka yaleteluwu kuji ankakulula zhetu nawa, heng’ililuwu hamu naYoshuwa nakutambula itung’a jawaZHentili atemwiniyi Nzambi kúkuya ankakulula zhetu, njo-o nikumafuku aDavidi, ámwenuwu kuwaha kuji Nzambi. 
46 Yowu walombeli kumutung’ila Nzambi yaYakoba hakushakama.
47 Ilang’a Solomoni jiyi wamutung’ilili itala. 
48 Hela chochu, Mukwakubajika hashakamang’a mwakutung’a namakasa awantuku; 
49 mwomwaneliyi kaplofwetu ninji, Iwulu hiitanja jami jawanta, Iseki hiitanja jakunyenju yami. MWANTA ninji, Inji itala mukuntung’ilami kulonja nimoni mwakunookela, jishika hajihi? 
50 Yuma yezhimiyi hiyayitung’ili kujami nachikasa chamuku?
51 Enu mwachinchika! Enu ayijima munyichima namatu! Yenu mwajikang’ang’a naSpilitu Wazhila mafuku ezhima. Chelilang’a ankakulula zhenu, jichi chimwelang’a ninenu. 
52 Kaplofwetu wumwojihi abulili kukabishawu kuji ankakulula zhenu? Azhahili wena ayilezhelang’ahu jehi chakenzayi Mukwakulong’a; yenowu, yenu mwabalumukili kwikala akwakumufukezha, niambanzhi akumuzhaha. 
53 Enu mwatambwili nshimbi yayileteleluwu kuji ang’elu, enu kuyihemba nehi.
54 Wena chanatiyuwu mazu owu, chiyifutwisha nikunyichima, hiyakumusumang’ena kumazhi. 
55 Ilang’a yena, wenzala jehi naSpilitu Wazhila, hakutala mwiwulu swi-i, hakumona lubanzhi lwakulema kwaNzambi, niYesu nemani kuchikasa chaNzambi chachijiilu. 
56 Ninji, Talenu, namoni mumawulu munenzuluki, niMwana kaMuntu nemani kuchikasa chaNzambi chachijiilu.
57 Ilang’a wena hiyakubijika nang’ovu, hiyakusha nyinu mumatu awu, hiyakumulotokela namuchima wawu wumu hohu. 
58 Amukokela nihanzi yang’anja, amwasa nimalola. Ayinsahu hiyakutenteka mahinawu kunyenju yamukwenzi weyala, izhina jinji Sawulu.
59 Hiyakumwasola Stefwanu malola, iku wuji nakutambika ninji, Mwanta Yesu, atambuli spilitu yami. 
60 Hakufukama, hakubijika chakola ninji, Eyi Mwanta ayanakeni mulong’iwu. Chanahoshiyi mwenimu akama nitulu. Sawulu wajing’i nakwitezha chanamuzhahuwu.
Kapetulu 7
8
1 Jena ifuku oju ikabisha jakukabisha chipompelu chajing’i muYelusalema jivulumuka nikuvulumuka. Hiyakupalang’ena wezhima wawu mwahita matung’a aYujeya naSamaliya, kwasheli wowu apostolu hohu. 
2 Stefwanu hiyakumuzhiika kuji amayala akweti kalemesha kakulemesha Nzambi, hiyakumujila makumbu aweni. 
3 Ilang’a Sawulu hakukisang’ana chipompelu; hakwing’ila mumatala ezhima nakukokakoka niamayala niambanja, hakuyisha mukaleya.
4 Jichi wena apalang’eni hiyakukimbuka nakushimuna izu jaNzambi. 
5 Fwilipu hakukunkumukila kung’anja yaSamaliya, hakuyishimwina nsang’u yaKlistu
6 Mazaza awantu chanatiyuwu mwahosheliyi Fwilipu, nikumona yinzhikizhilu yeliliyi, hiyakumutiyilila namuchima wawu wumu hohu. 
7 Mulong’a aspilitu azonja, hiyakufuma muji antu amavulu nakukaloka nang’ovu. Antu amavulu ajing’i namusong’u wakalepa, niajing’i nakubalakata, hiyakukola. 
8 Mung’anjoyu mwajing’i muzang’alu waswezha
9 Ilang’a mung’anjoyu mwajing’i iyala wumu, izhina jinji Shimona, yenowu wahong’elang’a nakuhayamisha akwaSamaliya, nakujisama ninji nalema. 
10 Antu ezhima, kufumisha kuji akaji kulema kushika nikuji alema, hiyakumusha kumuchima nawu, Yeniwu jiyi ng’ovu oyu yaNzambi yatenang’awu nawu Muneni . 
11 Amushili kumuchima, mulong’a wayihayamishilang’a nang’ombu yinji mafuku amavulu.
12 Ilang’a chanakuhweleluwu mwashimwiniyi Fwilipu nsang’u yayiwahi yakutena wanta waNzambi niizhina jaYesu Klistu, hiyakuyizhimika, niamayala niambanja. 
13 Shimona yomweni niyena nawa hakukuhwelela; chanamuzhimikuwu hakwenja hamu naFwilipu. Chanamoniyi yinzhikizhilu ninyijimu yang’ovu yakong’eliyi, hakuhayama.
14 Nochu jinu apostolu ajing’i kuYelusalema, chanatiyuwu nawu aSamaliya anatambuli izu jaNzambi, hiyakutemeshaku aPetulu naYowanu. 
15 Wena chanashikuwu, hiyakuyilombelela kulonja atambuli Spilitu Wazhila. 
16 Mulong’a henohu Spilitu wuchiji kanja aholokeli hela haji muntu niwumu wakwenokuku, anakumini jakuyizhimika mwizhina jaMwanta Yesu hohu. 
17 Hiyakuyinang’ika makasa, atambula niSpilitu Wazhila.
18 Shimona, chanamoniyi Spilitu Wazhila ayinkang’ayu hakunang’ika makasa awapostolu, hakwila ninji ayinki mali; 
19 ninji, Nyinkenu ninami wanta iwu, kulonja yowu nakanang’ika makasami akatambuli Spilitu Wazhila
20 Ilang’a Petulu hakumwila ninji, Mali eyi akisikili kumu naneyi, mulong’a wunatong’ozhoki neyi wutambuli namali chamukunkulu chaNzambi. 
21 Hiwukweti mwakutukwashila hela mujimu kunsang’u iyuku; mulong’a muchima weyi hiwalong’a kumesu aNzambuku. 
22 Jichi balumukaku mumuchima wuleki ichi chuma chatama, wumulombi Mwanta, wamba kela muwunatong’ozhoki mumuchima weyi akakwanakeni. 
23 Mulong’a nakumoni wumuntu wunaluli jehi nanjulu mumuchima, anakukasi jehi nakuluwa kweyi.
24 Shimona hakwakula ninji, Nlombelelenuku kuji Mwanta, kulonja yumoyu yimunateni yibuli kunwana
25 Jichi wena, chanashimunuwu wunsahu wawu nakuhosha izu jaMwanta, hiyakufunta kuYelusalema nakushimuna nsang’u yayiwahi munyikala yawaSamaliya yayivulu
26 Ilang’a kang’elu kaMWANTA hakumwila Fwilipu ninji, Nyamukaku, wuyi kukabeta kakuchijiilu, kunzhila yafuma kuYelusalema yakunkumukila kuGaza muchinkalampata. 
27 Hakunyamuka, hakuya. Kutala iyala wakuEtiyopiya, nhembi yamwanta wamumbanja wawaEtiyopiya Kanjesi, walema nankashi, jiyi wahembelang’a yuma yaKanjesi yalema yezhima. Yenowu wenza jehi kuYelusalema kulonja kujifukula kuji Nzambi; 
28 wajing’i munzhila yakufunta, washakama mwikálu jinji nakutang’a mukanja wakaplofwetu Isaya.
29 Spilitu hakumwila Fwilipu ninji, Yaku kwakwihi, wukunjami kwikálu jina. 
30 Fwilipu hakuyaku lufuchi, hakumutiya wuji nakutang’a mukanja wakaplofwetu Isaya. Ninji, Chiwuji nakutang’a chinakulumbulukili, tahinji? 
31 Kuchinka yena nhembi ninji, Chikunlumbulukila ng’ahi chakaji muntu kunlezha? Hakumwila Fwilipu ninji akanjami ashakami hamu.
32 Komana wajing’i nakutang’a mwasonekawu nawu, Neyi mwana kamukoku akutwalawu nakuzhaha, Neyi chamwenang’ayi mukoku haji akwakumutewula nzo-o, Jichi niyena haasamini mukanwa kinjuku. 
33 Chajizozeliyi, hiyakumutambula wuhaku wakeng’eli kumonayi. Iking’u jinji akajishimuna kujinyi? Mulong’a wumi winji ;Najiteni yomweni, tahinji nateni muntu wacheng’i?
34 Owu nhembi hakumwihula Fwilipu ninji, Kaplofwetu nateninyi, mwani? Najiteni yomweni, tahinji nateni muntu wacheng’i? 
35 Fwilipu hakuhosha mazu akutachikila kumukanjiwu, hakumushimwina nsang’u yaYesu.
36 Chayilang’awu munzhila hiyakushika kumenzhi. Owu nhembi ninji, Tala menzhi awa; chumanyi chikunlekesha kunzhimika? 
37 Fwilipu hakwakula ninji, neyi wunakuhweleli namuchima weyi wezhima wukutwesha. Yena hakwakula ninji, Nakuhweleli nami Yesu Klistu jiyi Mwana kaNzambi. 
38 Hakulezha antu kwimika ikálu. Hiyakukunkumukila mumenzhi mwayeji wawu, niFwilipu ninhembi; hakumuzhimika.
39 Chanakanjukuwu mumenzhi, Spilitu waMWANTA hakumuhukula Fwilipu; owu nhembi hamumweni nawa cheng’uku, hakuyang’a kwinji munzhila yinji nakuzang’alala. 
40 Hakwinza Fwilipu hiyakumuwana kuAzotu; chahitiliyi, hakushimuna nsang’u yayiwahi munyikala yeneni yezhima, nichashikiliyi kuKesaleya
Kapetulu 8
9
1 Ilang’a Sawulu hakwonashanina nikufunyina atumbanzhi twaMwanta zhawubanzhi; hakuya kuji kaplistu muneni, 
2 hakulomba nyikanja yakuya nachu kumashikola akuJamakasa, kulonja neyi wakawana akwaNzhila amakwawu, hela amayala hela ambanja, akayileti kuYelusalema munyonzhi.
3 Chajing’i nakwenjayi hakuya nakushika kuJamakasa, kukasumuka hikukumutong’ekela chezhezhi chakufuma mwiwulu kwi-njo. 
4 Hakujimbuka heseki, hakutiya izu hijikumwila ninji, Eyi Sawulu, Sawulu, wankabishilang’aji?
5 Sawulu ninji, Yeyinyi Mwanta? Mwanta ninji, Yami Yesu wákabishang’a. 
6 Nyamukaku, wing’ili mung’anja, akakulezhi muwukwila. 
7 Amayala enjeliyi nawu hiyakwimana, zhinayikang’i jehi zhakuhosha, anatiyi kwezu hohu, kumona muntu nehi.
8 Sawulu hakunyamuka hamaseki; ninji atoni, kumona chuma nehi. Hiyakumukwata kuchikasa, hiyakumutwala muJamakasa. 
9 Hakwikala mafuku asatu chakaji kumona; kujya hela kunwa nehi.
10 MuJamakasa mwajing’i kambanzhi wumu, izhina jinji Ananiya. Mwanta hakumwila muchimwenu ninji, Eyi Ananiya. Yena ninji, Yamonu Mwanta. 
11 Mwanta hakumwila ninji, Nyamukaku, wuyi kumukwakwa wukweti izhina jaWoloka, mwihuli muntu mwitala jaYuja, izhina jinji Sawulu wakuTalusa; mulong’a wuji nakulombela. 
12 Niyena namoni muchimwenu iyala, izhina jinji Ananiya, hakwing’ila mwajiyi yena, hakumunang’ika makasa kulonja amoni.
13 Ilang’a Ananiya hakwakula ninji, Eyi Mwanta, iwu iyala namutiyi kuji antu amavulu, mwanakong’iyi antu eyi azhila kuYelusalema chatama; 
14 nikunu yena wukweti wanta watambulayi kuji akulumpi zhawatuplistu, kulonja kukasa antu ezhima atambikang’a izhina jeyi. 
15 Ilang’a Mwanta hakumwila ninji, Yang’a kweyi; yena hinsaba yinatonji ami aweni, kulonja atwali izhina jami kuji aZHentili, nikuji anyanta ankanu, nikuji aIsalela. 
16 Mulong’a ami nukumulezha yuma yayivulu yakakabayi, yakukoola izhina jami
17 Ananiya hakuya, hakwing’ila mwitaloju. Hakumunang’ika makasa ninji, Eyi manakwami Sawulu, Mwanta Yesu, wámwekana kujeyi munzhila yiwenzang’a, nantemeshi kulonja wumoni, winzali naSpilitu Wazhila. 
18 Hohenohu kumesu inji kuholoka niyuma yiji neyi makàlu, amona nikumona. Hakunyamuka, hiyakumuzhimika. 
19 Hakutambula yakujya, akwata ning’ovu. Hakushakama mafuku nawatumbanzhi ajing’i kuJamakasa.
20 Hohenohu hakutiyakesha nsang’u yaYesu mumashikola, ninji hiMwana kaNzambi. 
21 Ezhima amutiyili hiyakuhayama nawu, Hijiyi wakabishilang’a antu muYelusalema atambikang’a izhinijuku? Nsang’u yanenzhiliyi kunu yoyu yakuyitwala munyonzhi kuji akulumpi zhawatuplistu. 
22 Ilang’a Sawulu hakuswezha ng’ovu, hakuyibayisha aYujeya ashakamini kuJamakasa, nakulumbulula chakashinshi ninji chalala iwu Yesu jiyi Klistu.
23 Chimunahiti jehi mafuku amavulu, aYujeya hiyakumushakamina hampúng’a yakumuzhaha. 
24 Mpúng’oyu hiyakuyiluka kuji Sawulu. Hiyakuhemba kuyisu yamukala nimwaana niwufuku kulonja amuzhahi. 
25 Ilang’a atumbanzhi hiyakumutwala nawufuku, hiyakumuhanwisha mwipwata jamumpwembu nakumuzelumuna muchimpaya.
26 Chanashikiyi kuYelusalema hakweseka kujibomba nawatumbanzhi. Wezhima wawu hiyakumutiya woma, hiyakutajika nawu hikambanzhuku. 
27 Ilang’a Balanaba hakumutambula, hakumutwala kuji apostolu, hakuyilezha chanamumoniyi Mwanta munzhila, nichanahoshiyi Mwanta nayena, nichanashimuniyi izhina jaYesu kuJamakasa chakaji woma.
28 Hakwikala nawu kuYelusalema; hakukimbukang’a nawu, hakwing’ilang’a nakwijikang’a hamu nawu. 
29 Hakushimuna izhina jaMwanta chakaji woma; hakuhosha nakutajika nawaYujeya ahoshang’a Gliki, ilang’a wena hiyakukeng’a mwakumuzhahila. 
30 Chanachilukuwu anakwinji hiyakumukunkumwisha kuKesaleya, hiyakumutemesha kuTalusa
31 Mwahita Yujeya mwezhima nimuNG’aliliya nimuSamaliya, chipompelu hichikumona kuwunja, hichikujitung’a, hichikwenja nawoma waMwanta, nimukuyikunjezha kwaSpilitu Wazhila, hichikutoha. 
32 Chajing’i nakukimbukayi Petulu kwezhima, hakushika nikuji akwakuzhila ashakama kuLija.
33 Kwenoku hakumona muntu wumu, izhina jinji Eneya, wakama jehi hakajiji kinji nyaka yitanu nayisatu; mulong’a wajing’i wakata kalepa. 
34 Petulu hakumwila ninji, Eyi Eneya, Yesu Klistu hakukukolesha; hinjukaku, alaku kajiji keyi. Ahinjuka nihohenohu. 
35 Ezhima ashakama kuLija nimuShaloni hiyakumumona, hiyakubalumukila kuji Mwanta.
36 Woho, kuYopa kwajing’i kambanzhi wumu, izhina jinji Tabita, muGliki jiyi Jokasi; yenowu mumbanja waswezheli nyijimu yayiwahi, niyuma yaluwi yeliliyi. 
37 Hamafuku owu hakukata hakufwa. Chanamuweleshuwu, hiyakumukamika mwitala jahewulu.
38 KuLija kwajing’i kwakwihi naYopa; jichi atumbanzhi, chanatiyuwu nawu Petulu wuji kuLija, hiyakutemeshaku amayala ayeji nakumulembelela nawu, Bayi wulaba kwinzaku. 
39 Petulu hakunyamuka hakuya nawu. Chanashikiyi, hiyakumutwala mwitaloju jahewulu. Ambanja amfwila ezhima hiyakwimana kwakwihi nayena nakujila, nakumulezhalezha yikowelu niyuma yakuvwala yachiminiyi Jokasi hachijing’iyi nawu.
40 Petulu hakuyiijishamu wezhima wawu, hakufukama nakulombela. Hakubalumuka nakutala kuji mufu ninji, Eyi Tabita, hinjukaku. Atona nikutona. Chanamoniyi Petulu, Tabita hakuhinjuka nakushakama. 
41 Petulu hakumukwata kuchikasa chinji, hakumuhinjwisha. Hakutambika akwakuzhila nawambanja amfwila, hakuyinkayi wamumi. 
42 Hichikutiyakana muYopa mwezhima; amavulu hiyakumukuhwelela Mwanta. 
43 Petulu hakushakama muYopa mafuku amavulu kwamuntu izhina jinji Shimona, mukwakuloomba yitembi.
Kapetulu 9
10
1 MuKesaleya mwajing’i iyala wumu, izhina jinji Konelisu, mukulumpi wamashijika atenang’awu nawu aItaliya; 
2 muntu wukweti kalemesha kakulemesha Nzambi, waakamang’a Nzambi hamu nawakwetala jinji ezhima, wenkelang’a antu yamukunkulu yayivulu, walombelelang’a kuji Nzambi hefuku hefuku.
3 Hakumona muchimwenu chalumbuluka, kang’elu kaNzambi hakwinza kuji yena hampinzhi kwizhi yamuchitanu nachiwana yefuku (15:00 hls), hakumwila ninji, Eyi Konelisu. 
4 Niyena chanamushinshikiyi kang’elu swi-i, hakutiya woma ninji, Chumanyi Mwanta? Yena hakumwila ninji, Kulombela kweyi kwakuvulu niyamukunkulu yeyi yinashiki kuji Nzambi, anakwanuki nachu. 
5 Jichi jinu, temeshaku amayala kuYopa, akaleti Shimona atumbiluwu izhina jikwawu jaPetulu; 
6 washakama kwamuntu wumu izhina jinji Shimona, mukwakuloomba yitembi, wukweti itala jinji kwakwihi nakalung’alwizhi.
7 Chanayiyi kang’elu wajing’i nakuhosha ninji, Konelisu hakutambika ang’amba zhinji ayeji, niishijika wumu wukweti kalemesha kakulemesha Nzambi, wowu akwakumwimena hefuku hefuku. 
8 Hakuyihitila mwezhima mwanamulezhuwu kuji kang’elu, hakuyitemesha kuYopa.
9 Chikunachi, achiji kuya munzhila yawu, hiyakuya nakuswila kwakwihi namukalowu, Petulu hakukanjuka hewulu jetala alombeli, kwizhi neyi hampinzhi yamuchitanu nayimu (12:00 hls). 
10 Hakutachika kutiya nzala, hakukeng’a kujya. Hachiji kulong’eshawu kujya, Petulu hakukeng’a kuya mutulu, hakumona chimwenu. 
11 Wamweni iwulu hiyakujizhikula, nichuma kwizhi chiji neyi ihina jeneni, hichikuzelumuka, hiyakuchizelumwina kumawombu achu awana, chishika niheseki. 
12 Mwenomu muji anyama anyichiji yezhima, niyuma yazalalang’a hamaseki, nituja twahaluzwizu
13 Kuji yena hikukwinza izu jakwila nawu, Eyi Petulu, nyamukaku, wuzhahi, wujyi. 
14 Ilang’a Petulu ninji, Anha-a, Mwanta! Kanja jehi nijyi chuma chatama hela chamazhiluku. 
15 Izu hijikwinza kuji yena ipampa jamuchiyeji nawu, Chuma chanatookeshiyi Nzambi, bayi wuchitena neyi chatamaku. 
16 Chenichi achilili kasatu; chumochu achitambula nikwiwulu hohenohu.
17 Hachijing’iyi Petulu kuzhinoka nankashi, ninji chimwenu ichi chinamoni chinayi mujihi? kukasumuka owu amayala atemesheluwu kuji Konelisu, anehuli jehi kwitala jaShimona, anemani jehi kuchisu chachipang’u. 
18 Hiyakutambika nakwihula nawu, Shimona atumbiluwu izhina jikwawu jaPetulu, washakama kunu?
19 Hachijing’iyi Petulu kutong’ozhoka nsang’u yachimwenu ochu, Spilitu hakumwila ninji, Tala, amayala asatu anakukeng’i. 
20 Jichi nyamukaku wusuluki, wuyi nawu chakaji ntaji; yami inayitemeshi. 
21 Petulu hakusulukila kuji owu amayala ninji, Yami muntu muji nakukeng’a; munenzhiliji?
22 Nawu, Mukulumpi wamashijika Konelisu, muntu walong’a waakamang’a Nzambi, amuhamekang’a kuji munza wezhima wawaYujeya, anamulezhi kuji kang’elu wazhila nawu akakutambiki wuyi kwitala jinji, kulonja atiyi mazu kujeyi. 
23 Petulu hakuyitambika mwitala hakuyilezha kwakukama. Chikunachi hakunyamuka hakuya nawu, nianakwinji amakwawu akuYopa hiyakumutwalaku.
24 Chikunachi ifuku jikwawu hiyakwing’ila muKesaleya, kuwana Konelisu wuji nakuyiching’ilila, wapompesha jehi antang’a zhinji niamabwambu zhinji ajikunjayi nawu.
25 Chaneng’iliyi Petulu, Konelisu hakumubulakana, hakujinata kunyenju yinji nakujifukula kuji yena. 
26 Ilang’a Petulu hakumuhinjwisha ninji, Imanaku; ninami nawa nimuntu kwami.
27 Iku wuji nakuhosha ninji hakwing’ila, hakuwana antu amavulu anapompi jehi. 
28 Hakuyila ninji, Enu aweni muneluki kaYujeya kushakama namuntu wakumunza wacheng’i hela kwinza kwakwihi ninji, chinzhila. Hela chochu, Nzambi nanlezhi ninji, kutena muntu neyi watama hela wamazhilu, chinzhila. 
29 Jichi chimwantambika, hinukwinza chakaji ntaji. Jichi nehuli nami mwantambikilaji?
30 Kuchinka Konelisu ninji, Munahiti mafuku awana nakushika hampinzhi yinu, najing’i nakulombela mwitala jami hampinzhi yamuchitanu nachiwana (15:00 hls); kukasumuka iyala nemani kuniji, navwali mahina atong’eka chezhezhi. 
31 Ninji, Eyi Konelisu, kulombela kweyi anakutiyi, niyamukunkulu yeyi anayanuki kuji Nzambi. 
32 Jichi jinu, temeshaku antu kuYopa wakatambiki Shimona atumbiluwu izhina jikwawu jaPetulu, akenzi kujeyi; yena wekala kwaShimona mukwakuloomba yitembi kuchikumu chakalung’alwizhi. 
33 Jichi hinukukutemeshela antu hohenohu. Chinawahi mwani chiwunenzi. Jichi jinu, yetu awa tuji kunu kumesu aNzambi wezhima wetu, kulonja tutiyi yezhima yanakulezhuwu kuji Mwanta.

34 Putulu hakuhosha ninji, Mwalala, namoni komana Nzambi haakamang’a antu kumesuku, 
35 hakwila munyunza yezhima, muntu wamwakamang’a yena, welang’a mwalong’a, amutiyang’a kuwaha kuji Nzambi.
36 Enu aweni mweluka izu jatemesheliyi Nzambi kuji aIsalela, nakushimuna nsang’u yayiwahi yakuwunja muji Yesu Klistu. Yena jiyi Mwanta wawantu ezhima. 
37 Nsang’u iyi enu aweni mwayiluka, yatiyakeni mwahita Yujeya mwezhima; yatachikilili kuNG’aliliya hakumishiluwu chizhimikilu chashimwiniyi Yowanu. 
38 Mwatiya jehi nsang’u yakutena Yesu wakuNazaleta, chamuwayishiluwu kuji Nzambi naSpilitu Wazhila nang’ovu; yena wahitang’enang’a nakwila yayiwahi, nakukolesha antu ezhima akabishilang’awu kuji jiyabolu, mulong’a Nzambi wajing’i nayena.
39 Yetu ayinsahu twamweni namesu mwezhima mweliliyi mwitung’a jawaYujeya nimuYelusalema; yena nawa amuzhahili, nakumukujika hamutonju. 
40 Yena amusang’wili kuji Nzambi muji afu ifuku jamuchisatu; 
41 hakumumwekesha hatooka, bayi kuji antu ezhimaku, ilang’a kujetu ayinsahu akutonjang’ahu jehi kuji Nzambi, yetu twelili nikujya nikunwa ninji heliliyi nasang’uki jehi muji afu.
42 Yena hakutulezha ninji tushimwini antu, tushimuni wunsahu wakutena netu yenowu jiyi anafuukuluwu kuji Nzambi kwikala mukwakusompesha niamomi niafu. 
43 Amushimunang’a wunsahu kuji atuplofwetu ezhima, nawu mwizhina jinji antu ezhima ákumukuhwelela akamona kuyanakena nshiji.
44 Iku Petulu wuchiji kuhosha mazu awa, Spilitu Wazhila hakuholokela haji antu ezhima ajing’i nakutiya. 
45 Niakwakwalama enzhili naPetulu ajing’i akuhwelela, chanachimonuwu, hiyakuhayama wezhima wawu nawu, Komana haji aZHentili nihena nawa anechiluhu chamukunkulu chaSpilitu Wazhila.
46 Mulong’a atiyili hiyakuhosha majimi acheng’i nakumutohesha Nzambi. 
47 Petulu hakwila ninji, Muntwinyi natweshi kulekesha menzhi, abuli kuyizhimika awa anatambuli Spilitu Wazhila mwomutwatambwili ninetu? 
48 Hakuyila ninji ayizhimiki mwizhina jaYesu Klistu. Hiyakumulembelela nawu ashakamuku mafuku amakwawu.
Kapetulu 10
11
1 Apostolu nianakwawu amuYujeya, hiyakutiya nawu aZHentili niwena nawa anatambuli jehi izu jaNzambi. 
2 Chanenziyi Petulu kuYelusalema, akwakwalama hiyakutajika ninji, 
3 nawu, Eyi weng’ilili mwawayijima, hiwukujya nawu.
4 Petulu hakutachika kuyilumbulwila mwahitili nsang’u yezhima. 
5 Ninji, Chinajing’i kumukala waYopa nakulombela, hinukukeng’a kuya mutulu, muchimwenu hinukumona chuma kwizhi chiji neyi ihina jeneni, hichikuzelumuka, hiyakuchizelumuna kwiwulu kuchajing’i kumawombu achu awana, chishika nikujami. 
6 Kushinshikamu hinukumona muji anyama ahanu heseki, nianyama amumpata, niyuma yazalalang’a, nituja twahaluzwizu.
7 Hinukutiya izu nawu, Eyi Petulu, nyamukaku, wuzhahi, wujyi. 
8 Ami hinukwila nami, Anha-a, Mwanta, kanja jehi nijyi chuma chatama hela chamazhiluku. 
9 Izu hijikwakula kwiwulu kamuchiyeji nawu, Chuma chanawahishiyi Nzambi, bayi wuchitena neyi chatamaku. 
10 Chanachiluwu kasatu ayikokela niyezhima mwiwulu.
11 Hohenohu kutala amayala asatu, ánatemeshuwu jehi kujami kufuma kuKesaleya, anemani jehi kwitala kutwajing’i. 
12 Spilitu hakunlezha kuya nawu, chakubula kwakama. Nayili hamu nanawa anakwetu atanu nawumu; twing’ila nimwitala jayenowu iyala. 
13 Hakutulezha chamweniyi kang’elu nemani mwitala jinji, nichamulezheluwu kuji owu kang’elu ninji, Temeshaku antu kuYopa, akaleti Shimona atumbiluwu izhina jikwawu jaPetulu; 
14 akakulezhi mazu akuyamwina nineyi niakwetala jeyi ezhima.
15 Chinajing’i nakutachika kuhosha, Spilitu Wazhila hakuholokela haji wena, mwomwaholokeleliyi hajetu hakusambila. 
16 Hinukwanuka mazu aMwanta eliliyi ninji, Chalala Yowanu wazhimikili mumenzhi, hakwila enu akayizhimika muji Spilitu Wazhila.
17 Jichi jinu, Nzambi ayinka nichamukunkulu chochimu chatwinkeliyi etu hitwakuhweleleli Mwanta Yesu Klistu, yaminyi mwaka nimoni kujikang’a naNzambi? 
18 Chanatiyuwu yumiyi, amwena ninzo-o; hiyakumulemesha Nzambi nawu, Komana Nzambi netezhi aZHentili kubalumuka munyichima amoni wumi.
19 Owu apalang’esheluwu nekabisha jasang’umukili hansang’u yaStefwanu hiyakwenja chakushika nikuFwenisiya, nikuKipilosi, nikuAntiyoki, nakushimununa izu jaNzambi kuji aYujeya hohu, bayi kuji acheng’uku. 
20 KuKipilosi nakuKileni kwajing’i amayala amakwawu avwalikilili kwenoku; wenawa chanashikuwu kuAntiyoki, hiyakuhoshahosha nawaGliki nawa, nakushimuna nsang’u yaMwanta Yesu. 
21 Chikasa chaMwanta hichikwikala nawena, amavulu nankashi hiyakukuhwelela, hiyakubalumuka nakutala kuji Mwanta.
22 Nsang’u yayumiyi yitiyakana nikuji akwachipompelu chajing’i muYelusalema, hiyakutemeshaku Balanaba akashiki nikuAntiyoki. 
23 Yena chanashikiyi, chanamoniyi wuselewa waNzambi, hakutiya kuwaha; hakuyikonkomwena wezhima wawu ninji akakakeli Mwanta chakutaku muchima. 
24 Mulong’a wajing’i iyala wamuwahi, wenzala naSpilitu Wazhila nikukuhwelela. Antu amavulu ajibombeli naMwanta.
25 Balanaba hakuya nakukeng’a Sawulu kuTalusa. Chanamuwaniyi hakumuleta kuAntiyoki. 
26 Hiyakupompang’a hamu nachipompelu mwaka wezhima, nakutang’isha antu amavulu nankashi. KuAntiyoki jiku kwasambilili kutenawu atumbanzhi izhina jawakwaKlistu.
27 Hamafuku owu, kuYelusalema hikukufuma atuplofwetu hiyakwinza kuAntiyoki. 
28 Hikukwimana muntu wumu, izhina jinji Agabusi, hakushimunang’ahu jehi naSpilitu ninji kwakenza nzala yeneni mwahita mpata yamunu mwishina yezhima. Nzaloyu yaholokeli hamafuku ajing’iyi Kalujusa mwanta.
29 Nochu atumbanzhi ezhima hiyakwila nawu tukwashuku anakwetu aji muYujeya. Hiyakukwasha iwu mwanatwesheliyi, iwu mwanatwesheliyi. 
30 Chaneluwu mwenimu, hiyakutemesha kuji akulumpi yuma yapompesheluwu, kumakasa aBalanaba naSawulu.
Kapetulu 11
12
1 Kafwampi wowena mafuku owu mwanta Heloji hakwolola makasinji akabishi antu amakwawu amuchipompelu. 
2 Hakuzhaha Yakoba manakwaYowanu nampoku yakabali.
3 Chamweniyi chinatiyishi aYujeya kuwaha, hakubombelaku chuma chikwawu chakukwata niPetulu nawa. Wenowu mafuku ajing’i akujya mankenji akaji ilung’i. 
4 Chanamukwatiyi, hakumusha mukaleya, hakumwinka kuji mashijika ikumi natanu nawumu (16), amuhembang’a awana awana, ninji Chipanjakenu chisambili kuhita nimwijishi kuji antu.
5 Jichi Petulu hiyakumuhembang’a mukaleya; ilang’a akwachipompelu hiyakumulombelelang’a nang’ovu kuji Nzambi. 
6 Wowena wufuku watong’ozhokelang’ayi Heloji ninji nakamwijisha kumajiki, Petulu wajing’i wakama swatáka mutulu, sang’a amukasilawu mukachi kamashijika ayeji namaleng’i ayeji, anhembi anemani kuchenzelu chakaleya.
7 Kukasumuka kang’elu kaMWANTA nemani jehi kwajing’iyi; chezhezhi chitong’eka nimukapeka kamukachi kakaleya. Hakumweta Petulu hakabavu, hakumuhinjwisha mutulu ninji, Nyamukaku swayi. Maleng’i inji aholoka nikumakasinji mbambala. 

8 Kang’elu hakumwila ninji, Vwalaku, wukasi ninkwabilu zheyi. Hakwila mwenomu. Hakumwila ninji, Jikumbakeshi chikowelu cheyi, wunlonji.
9 Ejika nikwijika, hakumulonjela. Chajing’i nakumwilawu kuji kang’elu, yena kwiluka nehi; hakutong’ozhoka ninji namoni chimwenu. 
10 Chanapanjakanuwu anhembi akusambila niamuchiyeji, hiyakushika kuchenzelu chachikung’u chakuma kung’anja; hichikujenzulukila chacheni. Hiyakwijika, hiyakuya mumukwakwa wumu; hohenohu kang’elu hakujiyila kwinji.
11 Petulu chanabazumukiyi ninji, Komana yami! Hakuhosha ninji, Ichi jinu neluki chalala, komana Mwanta natemeshi kang’elu kinji, nampulwishi jehi kuchikasa chaHeloji, nimwezhima mwajing’i nakuching’ezhawu aYujeya. 
12 Chanatong’ozhokiyi, hakuya kwitala jaMaliya, mama yaYowanu atumbiluwu izhina jikwawu jaMaku, mwapompelawu jehi antu amavulu nakulombela.
13 Chanajonjomweniyi kuchenzelu chakuchipang’u, hikukwinza chang’ajima chamumbanja, izhina jinji Loja, kulonja atiyilili. 

14 Chanelukiyi izu jaPetulu, hamweni zhakumwenzulwilaku nakuzang’alala kwanatiyiyi. Hakufunta lufuchi nakulezha akwawu ninji, Petulu nemani kuchisu iwu. 
15 Wena hiyakumwila nawu, Eyi wunaanjali! Yena hakukolesha chikupu ninji, Jiyi Petulu. Wena nawu, Kwizhi hikang’elu kinji.
16 Ilang’a Petulu sang’a ajonjomwenayi. Chanenzululuwu, hiyakumumona hiyakuhayama. 
17 Ilang’a yena hakuyimwenesha nachikasa; hakuyilumbulwila mwanamwijishiluwu mukaleya kuji Mwanta. Hakuyila ninji, Mumulezhang’amu Yakoba nianakwetu. Hakufumaku, hakuya kwacheng’i.
18 Chikunachi, kuji mashijika hikukuvwakuka ipumba, nawu Petulu nayi kujihi? 
19 Heloji chanamwiliyi keng’e-e, kumumona nehi, hakuyihuzhola anhembi; hakuhosha ninji yizhahenu. Heloji hakufuma kuYujeya, hakukunkumuka kuKesaleya, ashakama nikwenoku.
20 Heloji hakutiya kutama nankashi nawakwaTila naSijoni, wena hiyakuya kuji yena mukanka, asambila jehi kukwata wubwambu naBalasatu, yowu wahembang’a itala jawanta, hiyakulemba nawu ashakami chachiwahi chakaji kumona nzhita; mulong’a itung’a jawu jatambwilang’a kujya kwitung’a jamwanta. 
21 Hashikili ifuku jakutong’ola jehi, Heloji hakuvwalavwala yuma yinji yawanta, hakushakama hetanja jinji jawanta, hakuhosha hoshe-e.
22 Antu hiyakubijika nang’ovu nawu, Hiizu jaNzambi, hijamuntuku. 
23 Hohenohu amweta nikuji kang’elu kaMWANTA, nanochu chabuliliyi kulemesha Nzambi; hiyakumujya kuji mavunu, afwa nikufwa.
24 Ilang’a izu jaNzambi hijikutiyakana nikutanja. 
25 ABalanaba naSawulu chanamanishuwu mujimu wawu, hiyakufuma kuYelusalema kwayiluwu, hiyakumuhitula Yowanu atumbiluwu izhina jikwawu jaMaku.
Kapetulu 12
13
1 Muchipompelu chajing’i kuAntiyoki mwajing’i atuplofwetu niankulung’ang’a, iwu Balanaba, iwu Simeyona atumbiluwu izhina jikwawu jaNigeli, iwu Lusiyu wakuKileni, iwu Manena aleleleluwu hamu nanowu mwanta Heloji, niSawulu. 
2 Chajing’i nakujifukulawu kuji Mwanta, nakuzhing’a nakuleka kujya, Spilitu Wazhila hakwila ninji, Ng’ambwilenuku Balanaba naSawulu akeli mujimu wunayitambikilili. 
3 Chanazhing’uwu cheng’i nakuleka kujya, hiyakulombela, hiyakuyinang’ika makasawu, hiyakuyitemesha nawu ayi.
4 Wena cheliluwu anayitemeshi jehi kuji Spilitu Wazhila, hiyakuya kuSelusiya, kufuma kwenoku hiyakuya muwatu kuKipilosi. 
5 Chanashikuwu kuSalamisa, hiyakushimuna izu jaNzambi mumashikola awaYujeya. Ajing’i naYowanu Maku kulonja ekali nkwashi yawu.
6 Chanahituwu muchitutu chezhima nikuPafwosi, hiyakuwana katepa wumu hikaplofwetu wakutwamba, kaYujeya, izhina jinji Balayesu. 
7 Yenowu wajing’i hamu namwanta wamukala, izhina jinji Selizhi Pawulu, iyala wukweti kashinshi. Yena hakutambika aBalanaba naSawulu, hakukeng’a ninji atiyi izu jaNzambi. 
8 Ilang’a owu katepa Elimasi, jimu mwalumbulukila izhina jinji, hakujikang’a nawu, ninji aluwang’eshi owu mwanta wamukala abuli kukuhwelela.
9 Ilang’a Sawulu, atenang’awu nawu Pawulu, wenzala naSpilitu Wazhila, hakumushinshika swi-i, 
10 ninji, Eyi mwana kajiyabolu, eyi waswezha kujimbana nikutama, eyi mukwankunyi nakulong’a kwezhima, wamba kaleka kuheng’esha nzhila zhaMwanta zhalong’a mwaakanyi?
11 Jichi jinu tiya, chikasa chaMwanta chikukukunka, wakekala mputamesu; múkuhita chilaaka hiwakamona mwaanaku. Hohenohu kúmuholokela nimbunju nimwijima bwi-i; hakukimbuka nakukeng’akeng’a muntu wakumukwata kuchikasa. 
12 Owu mwanta wamukala, chanamoniyi chaneluwu, hakukuhwelela, nahayami jehi ntang’ishilu yakutena Mwanta.
13 Pawulu nawakwawu hiyakufuma kuPafwosi muwatu, ashika nikuPelega muPamfwiliya; kwenoku Yowanu Maku hakuyishiya, hakufunta kuYelusalema. 
14 Ilang’a wena hiyakuhita muPelega, hiyakushika kuAntiyoki wamuPisijiya. Hiyakwing’ila mushikola haSabata, hiyakushakama. 
15 Cheliluwu enimbu anakumishi jehi kutang’a nyikanja yazhila yanshimbi niyawatuplofwetu, anyuuli zhashikola hiyakuyitemeshela izu nawu, Enu anakwetu, neyi mukwetuhu izu jakukunjezha hela jakukonkomwena, jihoshenu.
16 Pawulu hakwimana, hakwolola chikasa ninji, Enu akwetu aIsalela, ninenu mwaakamang’a Nzambi, tiyililenu. 
17 Nzambi yaniwu munza waIsalela watonjeli ankakulula zhetu, watuumbakesheli iwu munza hashakaminuwu mwitung’a jaEzhipitu, hakuyiijishamu nachikasa chang’ovu. 
18 Hakukaba nawu omu muchinkalampata nyaka makumi awana (40).
19 Chanazhilumuniyi nyunza yitanu nayiyeji mwitung’a jaKenani, hakuyinka itung’a jawu jiikali wuswana wawu, mwahitili nyaka kafwampi neyi nkulakazhi zhiwana nanyaka makumi atanu (450). 
20 Mwezhimomu hakuyinkang’a ansompeshi nichashikiluwu haji kaplofwetu Samweli.
21 Nkumininaku hiyakulomba mwanta wankanu. Nzambi hakuyinka mwana kaKishi, Sawulu, iyala wakumunza waBenzhamini, himukuhita nyaka makumi awana (40). 
22 Chanamufumishuwu yena, hakujiishamu Davidi ekali mwanta wawu; niyena nawa wamushimwini wunsahu ninji, Namoni jehi mwana kaZHesi, Davidi, Iyala jamwaya muchima wami, Jiyi wakela munakeng’a mwezhima.
23 Kwokuji anyana kayeniwu, mwomwakaniniyi jehi Nzambi, naleteli jehi Isalela Chamwinu, Yesu. 
24 Hajing’iyi Yesu kanja amwekani, Yowanu wasambililang’ahu jehi kushimwina munza waIsalela wezhima chizhimikilu chakubalumuka munyichima. 
25 Helili Yowanu hakuya nakumanisha mafuku inji, hakuyila antu ninji, Enu munatong’ozhoki nenu yaminyi? Ami hiniKlistuku. Tiyenu, munyima yami imu muji nakwinza muntu, ami hinatelela hela tuhu kusubula nkwabilu zhakunyenju yinjuku.
26 Enu anakwetu, enu anyana akumuchiji waAbalahama, ninenu mwaakamang’a Nzambi, tiyenu, anatutemesheli jehi izu jawamwinu weniwu. 
27 Chamuyambiluwu Yesu kuji antu ekala muYelusalema, hamu nawanyuuli zhawu, chabuliluwu kwiluka nimazu awatuplofwetu atang’ang’awu haSabata zhezhima, mazu awa analumbuluki jehi nanochu chamuhishiluwu.
28 Cheliluwu wena kumumona nachitela chakumuzhahila nehi, hiyakumulomba Pilatu nawu ching’a amuzhahi tuhu. 
29 Chanamanishuwu yuma yamusonekeleluwu yezhima, hiyakumukulula hamutonju, nakumukamika mwizhamu.
30 Ilang’a Nzambi hakumusang’ula muji afu. 
31 Hiyakumumona mafuku amavulu kuji antu afuminiyi nawu muNG’aliliya nakushika kuYelusalema. Ichi jinu, wena hiyayinsahu zhinji akushimuna kuji antu mwamwenuwu.
32 Jiyi nsang’u yayiwahi yitunayileteli, yayikaninuwu ankakulula zhetu. 
33 Chamusang’wiluwu jehi Yesu muji afu kuji Nzambi, chinalumbulukili jehi anyanetu, mwomwasonekeluwu muIsamu jamuchiyeji nawu, Yeyi Mwanami, nakuvwali lelu. 
34 Nikweniku kusang’ula kwamusang’wiluwu kuji Nzambi muji afu, kwakubula kufunta cheng’i mukutoka, wahoshelumu jehi mwenimu ninji, Nakakukiswila nkisu yaDavidi, yazhila yalala.
35 Nahoshi nawa muIsamu jikwawu ninji, Hiwaketezha weyi Wazhila kumona kutokaku. 
36 Mulong’a Davidi, chamanishiliyi kukalakela akwawu ahanyaka yinji mwaya mpúng’a yaNzambi, wayili mutulu; hiyakumukamika kwakama ankakulula zhinji, yotoka nikutoka. 
37 Hakwila iwu asang’ulawu jehi kuji Nzambi hamweni kutokaku.
38 Jichi enu anakwetu, leka niyilezhi mwiluki chachiwahi, nami mwizhina jayeniwu muntu itukuyishimwina, jimu mwekala kuyanakena antu nshiji. 
39 Antu ezhima akukuhwelela, akuyiying’isha nakuyitena along’a kuyuma yezhima mwakang’enyuwu kuyiying’isha nakuyitena along’a nanshimbi yaMosi.
40 Jichi babalenu, mubuli kumona mwanahoshuwu munyikanja yawatuplofwetu, 
41 nawu, Tiyenu jinu, enu akwakajiwu, Muhayami, munong’i. Ami nukukong’a mujimu mumafuku enu, Mujimu owu hela akayilezhawu kuji muntu himwakawitiya nihantuku.
42 Chanejikuwu, hiyakuyilembelela nawu akayilezhuhu cheng’i nsang’u iyi haSabata yikulonjelamu. 
43 Chanamwang’aluwu mwenomu mushikola, aYujeya amavulu ninawa abalumukili kwikala aYujeya, akwakulemesha Nzambi, hiyakulonja aPawulu naBalanaba; wena hiyakuhosha nawu nakuyishinzhila kukakela muluwi lwaNzambi.
44 Sabata yalonjelumu, kwasheli hanti nakupompa ng’anja yezhima kulonja atiyi izu jaNzambi. 
45 Ilang’a aYujeya chamwenuwu antu amavulu, hiyakutiya ichima jaswezha; hiyakutajika yuma yajing’i nakuhoshayi Pawulu, hiyakuhosha mazu atama.
46 APawulu naBalanaba hiyakuhosha chakaji woma nawu, Chinawahi chitunasambili kushimuna izu jaNzambi kujenu aYujeya; hakwinzichi chimunayishinzhikili jehi kwakulehi nanenu, munajifuukuli enu aweni nenu himunateli kwenu wumi wahayanyakaku. Talenu, etu kwetu hitukubalumukila kuji aZHentili. 
47 Mulong’a jichi chanatulezhiyi Mwanta, ninji, Nakushili kwikala chezhezhi chawaZHentili, Kulonja wakeli wakwamwina antu kushika nikwakumina maseki.
48 Chanachitiyuwu aZHentili, hiyakutiya kuwaha, hiyakulemesha izu jaNzambi. Wezhima wawu afuukwilawu jehi kumona wumi wahayanyaka hiyakukuhwelela. 
49 Izu jaMwanta jitiyakana nimwahita mutambowu wezhima, ti-li-li.
50 Ilang’a aYujeya hiyakusang’umuna ambanja alumbwa, akwakuhameka Nzambi, niakulumpi amayala amung’anjoyu, hiyakusang’umuna ikabisha jakukabisha aPawulu naBalanaba, hiyakuyihang’a mung’inza zhawu. 
51 Ilang’a wena hiyakutotomona lunkung’u lwakunyenju yawu, hiyakuya kuIkoniyumu. 
52 Atumbanzhi aswezheli muzang’alu nikwinzala naSpilitu Wazhila.
Kapetulu 13
14
1 MuIkoniyumu hiyakwing’ila mwayeji wawu mushikola yawaYujeya, hiyakuhosha chakwila niizaza jawaYujeya nijawaGliki jajeni hiyakukuhwelela. 
2 Hakwila aYujeya, ábulili kwovwahilamu, hiyakusang’umuna aZHentili kulonja atiyi anakwetu kutama.
3 Jichi hiyakulabila kwenoku mafuku amavulu nakuhosha muji Mwanta chakaji woma; Mwanta hakukolesha wunsahu wamazu aluwi lwinji; hakwitezha kukong’a yinzhikizhilu niyihayamisha namakasawu. 
4 Izaza jamung’anjoyu hijikwambuka; awa nakukunjamena aYujeya, awa nakukunjamena apostolu.
5 Chanafukuluwu aZHentili nawaYujeya, hamu nawanyuuli zhawu, nawu ayikong’i apostolu chatama, ayasoli malola, 
6 hiyakuchiluka, hiyakutemukila kung’anja zhamuLikoniya, zhozhaListila naJelibi, nikwilung’a janyeng’umukaku; 
7 hiyakushimuna nsang’u yayiwahi kwenoku.
8 KuListila kwajing’i iyala wabula ng’ovu kunyenju, kanja enjang’ahu jehi kufumisha havwalikiliyi. 
9 Yenowu hakutiya mwajing’i nakuhoshayi Pawulu. Pawulu hakumushinshika swi-i, hakumumona ninji wukweti kukuhwelela kwakumukolesha; 
10 hakuhosha nezu jang’ovu ninji, Imanaku zululu. Yotakumuka nikutakumuka, enja nikwenja.
11 Mazaza awantu, chanamonuwu chuma chaneliyi Pawulu, hiyakubijika mwijimi jaLikoniya nawu, Akishi anatusulukili nanyizhimba yafwana neyi antu. 
12 Hiyakutumba Balanaba nawu Zewusi; Pawulu nawu Helemi, mulong’a jiyi waswezhelang’a kuhosha. 
13 Chikombezhi chaZewusi wukweti Tembeli yinji kwakwihi nang’anjoyu, hakuleta ang’ombi niyibaaba yamafu kuchisu chang’anja, ninji niyena hamu namazaza ayiketwili yimuna.
14 Ilang’a apostolu, aBalanaba naPawulu, chanachitiyuwu, hiyakutabola mahinawu, hiyakulunjumukila mwizaza jawantu; 
15 hiyakubijika nawu, Enu akwetu, iyi yuma yimukwila yanka? Etu nawa tuyantu twatiyang’a mumwatiyang’enu; tunayileteli nsang’u yayiwahi, yakwila netu muleki yumiyi yamukunkulwayi, mubalumuki munyichima, mutali kuji Nzambi wamumi waleng’eli iwulu niiseki, nikalung’alwizhi niyezhima yekalamu. 
16 Nyaka yinahiti jehi munyima wetezheli nyunza yezhima ninji yenji tuhu munzhila zhawu awenawu.
17 Hela chochu, hayilekeli tuhu chakaji kuyishiyila wunsahu winji wakwila chachiwahuku. Wayinkelang’a nvula yakufuma kwiwulu, niyilaaka yakujya, nakuyitiyisha kuwaha nayakujya, nikulung’a mwaya nyichima yenu mwezhima. 
18 Chahoshelang’awu mazu awa, hasheli hanti nakukang’anya kulekesha mazaza awantu kuyiketwila yimuna.
19 Kwenoku hikukwinza aYujeya anafumi jehi kuAntiyoki wamuPisijiya nikuIkoniyumu, wena chanakanzhikizhuwu mazaza awantu, hiyakumwasola Pawulu malola. Chanatong’ozhokuwu nawu wafwa jehi, hiyakumukokela hanzi yang’anja. 
20 Chajing’i nakwimanawu atumbanzhi kwakwihi nayena kwi-njo, hakunyamuka, hakwing’ila cheng’i mung’anjoyu. Chikunachi hakufumamu naBalanaba, hiyakuya kuJelibi.
21 Chanashimunuwu nsang’u yayiwahi mung’anjoyu nakwilisha atumbanzhi amavulu, hiyakufunta cheng’i kuListila, nakuIkoniyumu, nikuAntiyoki wamuPisijiya. 
22 Hiyakukolesha nyichima yawatumbanzhi, nakuyikonkomwena nawu akakeli muchikuhwelelu, nawu kwing’ila muwanta waNzambi ching’a tusambila kumona lukaji lwaluvulu nankashi.
23 Chanayitonjeluwu akulumpi mwahita yipompelu yezhima nakulombela nakuleka kujya, hiyakuyikunzhika kuji Mwanta anakuhweleluwu. 
24 Hiyakupanjakana muPisijiya, ashika nikuPamfwiliya. 
25 Chanashimunuwu izu jaNzambi muPelega, hiyakukunkumuka kuAtaliya. 
26 Kufuma kwenoku hiyakuya muwatu kuAntiyoki, kwayikunzhikiluwu kuluwi lwaNzambi akayi nakwila mujimu waneluwu jehi.
27 Chanashikuwu, hiyakupompesha chipompelu, hiyakushimuna yuma yezhima yaneliyi Nzambi nawena, ninichi chanayenzulwiluwu aZHentili chenzelu chakukuhwelela. 
28 Hiyakushakama nawatumbanzhi mafuku amavulu.
Kapetulu 14
15
1 KuYujeya hikukufuma antu amakwawu hiyakutang’isha akwakukuhwelela nawu, Ching’a akayalamisha mwaya chizhila chaMosi kulonja mwakahanji. 
2 Chanatajikuwu nawaPawulu naBalanaba tajike-e, nikujihuzhola nawu, hiyakukunzhika aPawulu naBalanaba niakwawu, akayi nansang’u iyi kuYelusalema kuji apostolu nawakulumpi.
3 Jichi chipompelu hichikuyishinzhikizhaku munzhila yawu; hiyakuhita muFwenisiya nimuSamaliya nakushimuna chanabalumukuwu aZHentili; hiyakuyilung’isha nankashi anakwawu ezhima. 
4 Chanashikuwu kuYelusalema, hiyakuyitambula kuji chipompelu nikuji apostolu nawakulumpi, hiyakuyishimwina mwezhima mwaneliyi Nzambi nawena.
5 Hikukunyamuka akwachaaku chawaFwalisewu amakwawu akuhwelela jehi, hiyakwila nawu, Ching’a ayalamishi, ayitang’ishi nawa kuhemba nshimbi yaMosi. 
6 Apostolu nawakulumpi hiyakupompa nakutong’ozhoka nsang’u iyi hamu.
7 Chanajihuzholuwu ihuzhole-e, Petulu hakwimana nakuyila ninji, Enu anakwetu, enu aweni mweluka jehi chantonjeluwu kuji Nzambi mukachi kenu hamafuku akusambila, kulonja aZHentili atiyi mazu ansang’u yayiwahi kukanwa kami, amoni kukuhwelela. 
8 Jichi Nzambi, weluka nyichima yawantu, washimuna jehi wunsahu wakuyinka Spilitu Wazhila mwomwatwinkeleliyi etu. 
9 Kwambula mukachi kawena nanetu nehi, natookeshi jehi nyichima yawu nakukuhwelela.
10 Enu munakeng’eliji kumweseka Nzambi, chakwing’izha nshing’u zhawatumbanzhi mumpanja yakang’enyuwu kusenja hela ankakulula zhetu hela etu aweni? 
11 Etu tunakuhweleli netu akatuhanjisha naluwi lwaMwanta Yesu, mwomwakayihanjishilawu niwena nawa.
12 Izaza jawantu jezhima jimwena ninzo-o. Hiyakutiyilila nsang’u zhajing’i nakushimunawu aBalanaba naPawulu, zhayinzhikizhilu nayihayamisha yanakong’iyi Nzambi nawena mukachi kawaZHentili.
13 Chanamwenuwu nzo-o, Yakoba hakwakula ninji, Enu anakwetu, ntiyililenu. 
14 Shimona nashimuni jehi chasambililiyi Nzambi kuhempula aZHentili, kulonja kutambwilamu antu ambala ezhina jinji;
15 mwomwaya mazu awatuplofwetu asonekeluwu jehi, 
16 nawu, Hakulonjela hayumiyi nakafunta, Nakatung’ulula cheng’i tabanaka yaDavidi yinashiwuki; Nakazhikazhika munahumoki, nakayimika cheng’i; 
17 kulonja antu anashali akakeng’akeng’i MWANTA, NiaZHentili ezhima anatumbuwu izhina jami. 
18 Jichi chanahoshiyi MWANTA welukishang’a yuma yezhimiyi kufumisha kushankulu.
19 Jichi ami naketuli jehi nsang’u, nami bayi tukabisha aZHentili akubalumukila kuji Nzambuku; 
20 ilang’a tukuminenu jakuyisonekela netu aleki yuma yakupesha nachu akishi, niwuzhila, nianyama akushotomona, nimashi. 
21 Mulong’a kufumisha kushankulu Mosi wukweti akwakumushimuna munyikala yezhima, enja atang’a nyikanja yinji yazhila mumashikola Sabata zhezhima.
22 Jichi apostolu nawakulumpi, hamu nachipompelu chezhima, hiyakutong’ozhoka nawu, chachiwahi kutonja mukachi ketu amayala, tuyitemeshi kuAntiyoki naPawulu naBalanaba. Hiyakutonja Yuja atumbiluwu izhina jikwawu jaBalasaba, niSilasi; ajing’i amayala alema mukachi kawanakwawu. 
23 Hiyakuyinka mukanja wakwila nawu, Etu apostolu nawanakwenu akulumpi, Tunayimushi enu anakwetu amuji aZHentili muji nikuAntiyoki, nimuSiliya, nimuSilisiya.
24 Tunatiyi nawu kunu kujetu kunafumi antu amakwawu, anenzi nakuyikabisha namazu akuluwang’esha nyichima yenu; etu kwetu hitwayilezheli mwoku. 
25 Tunatiyang’ani namuchima wumu netu chachiwahi tutonji amayala, tuyitemeshi oku kujenu, hamu nawakwetu aBalanaba naPawulu twakeng’a, 
26 amayala akeng’eli kufwa kukoola izhina jaMwanta wetu Yesu Klistu.
27 Jichi tunatemeshi Yuja naSilasi, awenawu akayilezha mukanwa mwomumu. 
28 Mulong’a Spilitu Wazhila ninetu tunatong’ozhoki netu bayi tuyitwika chisenja chakubajika yumiyi yalemaku. 
29 Netu, ching’a muleki yuma yakupesha nachu akishi, nimashi, nianyama akushotomona, niwuzhila. Neyi mukujihemba kuyumiyi chikuwaha. Shalenu chachiwahi.
30 Jichi wena chanayishinzhikizhuwu, hiyakukunkumukila kuAntiyoki; hiyakupompesha chipompelu, ayinka ninowu mukanja. 
31 Chanawutang’uwu, hiyakuzang’alala nakukunjezha kwanayikunjezhuwu. 
32 Yuja naSilasi awenawu ajing’i atuplofwetu nawa, hiyakukunjezha anakwawu namazu amavulu, ayikolesha nikuyikolesha.
33 Chanashakamuwu mpinzhi kwenoku, anakwawu hiyakuyishinzhikizha mukuwunja, 
34 afunti kuji apostolu áyitemesheli. 
35 APawulu naBalanaba hiyakulabila kuAntiyoki, nakutang’isha nikushimuna izu jaMwanta, hamu nawakwawu amavulu nawa.
36 Chimunahiti mafuku, Pawulu hakumwila Balanaba ninji, Tufuntenu nakuhempula hempula anakwetu amunyikala yezhima mutwashimwini izu jaMwanta, twakatali chanashakamuwu. 
37 Balanaba hakwila ninji ayi hamu naYowanu atenawu izhina jikwawu jaMaku. 
38 Ilang’a Pawulu hakutong’ozhoka ninji chatama kuya nayenowu wayishiyili kuPamfwiliya, wabulili kuya nawu kumujimu.
39 Kúvulumuka nintaji yayeni, hiyakwambuka; Balanaba hakusenja Maku hakuya kuKipilosi muwatu. 
40 Hakwila Pawulu hakutonja Silasi; chanamukunzhikuwu kuluwi lwaMwanta kuji anakwinji, hakuya munzhila yinji. 
41 Hakuhita muSiliya nimuSilisiya, nakukolesha yipompelu.
Kapetulu 15
16
1 Hakushika kuJelibi nikuListila. Kutala kuji kambanzhi wumu kwenoku, izhina jinji Timotewu, mwana kamumbanja wakaYujeya mukwakukuhwelela; hakwila tata yinji wajing’i kaGliki. 
2 Himuntu ahamekawu kuji anakwinji ajing’i kuListila nakuIkoniyumu. 
3 Hiyakumukeng’a kuji Pawulu ninji ayang’a ninji. Chanamutambuliyi hakumwalamisha, mulong’a waakamini aYujeya ajing’i munyikala yakwenoku, mulong’a antu ezhima eluka jehi nawu tata yinji kaGliki.
4 Chayilang’awu nakuhitahita munyikala, hiyakuyilezhalezha yizhila yayilezheluwu kuji apostolu nawakulumpi kuYelusalema, nawu ayovwahili. 
5 Yipompelu hiyikujikolesha muchikuhwelelu, akwakukuhwelela hiyakuya nakuvula hefuku hefuku.
6 Hiyakupanjakana kuFwilizhiya nakuNG’alizha, mulong’a Spilitu Wazhila wayilekesha jehi kushimuna izu jaNzambi muAsiya. 
7 Chanashikuwu kung’inza yaMisiya, nawu eseki kuya kuBitiniya, Spilitu waYesu kuyitezha nehi. 
8 Hiyakupanjakana Misiya, akunkumukila nikuTilowasi.
9 Pawulu hakumona chimwenu nawufuku; hakumona iyala wakuMasijoniya, nemani nakumulembelela ninji, Zambukilaku kunu kuMasijoniya, wutukwashuku. 
10 Chanamoniyi chimwenu ochu, hohenohu tukeng’a nikuya kuMasijoniya, tuneluki jehi netu Nzambi natutambiki, kulonja twakashimuni nsang’u yayiwahi kuji antu akwenoku.
11 Jichi hitukufuma kuTilowasi muwatu, twimakana nzwa-a nikuSamotilasi; chikunachi tushika nikuNeyapoli. 
12 Tufuma nikwenoku tuya nikuFwilipi, yoying’anja yamuMasijoniya yalema, mwatung’ishawu jehi aLoma mashijikawu. Hitukulabila mung’anjoyu mafuku amakwawu. 
13 Hitukwijika kuchisu chamung’anja haSabata, hitukuya kuchikumu chakalong’a, kutwatong’ozhokeli netu kwizhi jiku kwapompelang’awu nakulombela. Hitukushakama nakuhoshahosha nawambanja apompeli kwenoku.
14 Mumbanja wumu, izhina jinji Lijiya, wakumukala waTiyatila, mukwakulanjisha mahina awusombu, mukwakuhameka Nzambi, hakututiya. Mwanta hakwenzulula mumuchima winji, kulonja atambuli nsang’u yakuhoshayi Pawulu. 
15 Chanamuzhimikuwu niyena niakwetala jinji, hakutulembelela ninji, Neyi munanmoni nenu namukuhweleli Mwanta, ing’ilenu mwitala jami tushakami nenu. Hakutushinzhila chakutushinzhila.
16 Chelili hitukuya kwalombelelang’awu, hiyakutubulakana kuji chang’ajima chamumbanja, wajing’i naspilitu yakuhong’a, ng’ombu yinji jiyi yaheteshang’ayi nachu anyanta zhinji. 
17 Yenowu hakulonjang’a Pawulu nanetu nakubijika ninji, Awa amayala hiyang’amba zhaNzambi Mukwakubajika, hiyakuyishimwina nzhila yakuhanjila. 
18 Hakwilang’a mwenimu mwahita mafuku amavulu. Ilang’a Pawulu hakutiya kumuchima bwi-i; hakushetumuka nakumwila owu spilitu ninji, Nakulezhi mwizhina jaYesu Klistu, nami mufumi. Amufuma nihohenohu.
19 Anyanta zhinji, chanamonuwu mwakuhwelelang’awu kuheta munakumi jehi, hiyakukwata aPawulu naSilasi, hiyakuyikokela kuwulanjilu, kumesu awanyuuli. 
20 Chanayitwaluwu kuji ansompeshi, hiyakwila nawu, AYujeya awa hiyatuvuba aji nakukabisha nankashi ng’anja yetu. 
21 Hiyakututang’isha yaaku, kuyitambula hela kuyovwahila kujetu aLoma chinzhila.
22 Izaza hijikuyilunjumukila nanjombu, ansompeshi hiyakuyitabwila mahinawu, hiyakulezha mashijika nawu yetenu natubama. 
23 Chanayetuwu tubama twatuvulu hiyakuyinatila mukaleya; hiyakulezha mukwakuhemba kaleya, nawu ayihembi chachiwahi. 
24 Yena chanamulezhuwu ochu, hakuyishinzhikila mukatala kamukachi kakaleya, hakupata nyenju yawu mumpompa.
25 Ilang’a mukachi kawufuku, aPawulu naSilasi ajing’i nakulombela nakwimbila Nzambi tumina, iku antu amukaleya enja ayitiya. 
26 Kukasumuka himutentanshi waweni; chikuku chetala jakaleya hichikutenta nte-nte, yenzelu yezhima yenzuluka nihohenohu, maleng’i awantu ezhima amukaleya asubuka nikusubuka.
27 Mukwakuhemba kaleya hakubazumuka mutulu, hakumona kuyenzelu yakaleya kwachashi; hakuhola mpoku yinji yakabali, ninji ajizhahi, mulong’a natong’ozhoki ninji antu amukaleya anatemuki jehi. 
28 Ilang’a Pawulu hakubijika nezu jang’ovu ninji, Bayi wujikatishaku, yetu awa wezhima wetu.
29 Mukwakuhemba kaleya hakutambika antu aleti yimunyi, hakukilukilamu, iku wuji nakuzaala woma, hakujinata heseki kunyenju yaPawulu naSilasi. 
30 Hakuyiijishamu ninji, Enu anyanta, nukwila ng’ahi namwinewi? 
31 Wena nawu, Mukuhweleli Mwanta Yesu, wamwinewi, nineyi niakwetala jeyi.
32 Hiyakushimwina yena, niantu ezhima amwitala jinji, izu jaMwanta. 
33 Yena hakuyitwala yoyena mpinzhi yawufuku oyu, hakukosakosa nyinkakambu yawu; amuzhimika niyena niayinji ezhima hohenohu. 
34 Hakuying’izha mwitala jinji, hakuyitentekela yakujya. Hakuzang’alala nankashi chanakuhweleliyi Nzambi niayinji ezhima.
35 Chelili kunachi jehi, ansompeshi hiyakutemesha anhembi, nawu, Yilekenu amayala ayi tuhu. 
36 Mukwakuhemba kaleya hakulezhamu Pawulu, ninji, Ansompeshi anatemeshi izu jakwila nawu, Yenu. Jichi jinu fumenumu muyi chachiwahi.
37 Ilang’a Pawulu hakuyila ninji, Kutweta anatweteli hatooka chakaji kutuhisha, kutong’a etu tuyaLoma; hiyakutunatila mukaleya, atufumishumu kumbaji? Chinzhila! Enzang’a kwawu awenawu atufumishumu. 
38 Anhembi hiyakulezha ansompeshi mazu awa. Chanatiyuwu nawu hiyaLoma, atiya niwoma. 
39 Hiyakwinza nakuyilembelela. Chanayifumishuwu hiyakulomba nawu, Fumenu mwani kung’anja yetu.
40 Hiyakufuma mukaleya hiyakuya kwaLijiya. Chanamonuwu anakwetu nakuyikunjezha, hiyakufuma kwenoku.
Kapetulu 16
17
1 Chanapanjakanuwu muAmfwipoli nimuApoloniya, ashika nikuTesalonika kwajing’i shikola yawaYujeya. 
2 Pawulu hakwing’ilamu neyi chelilang’ayi jikalu, hakujihuzhola nawu mwomwaya nyikanja yazhila, Sabata zhisatu.
3 Hakuyilumbulwila nakukolesha chikupu ninji, Chalala chateleleli Klistu kukaba nakusang’uka muji afu; ninji, Iwu Yesu iniji nakuyishimwina, jiyi Klistu. 
4 Amakwawu hiyakwitezha, hiyakujibomba nawaPawulu naSilasi, niaGliki akwakuhameka Nzambi izaza jajeni, niambanja alema amavulu.
5 Ilang’a aYujeya, anatiyi jehi ichima, hiyakufumba amayala atama ayiluwang’imbi, hiyakupompesha izaza jawantu, avwakula niipumba mwahita ng’anja yezhima. Hiyakulotokela kwitala jaYasoni, hiyakukeng’a nawu ayiijishi kuji antu. 
6 Chanakang’anyuwu kuyiwana, hiyakukokela Yasoni nianakwetu amakwawu kumesu awanyuuli zhang’anja, nakubijeka nang’ovu nawu, Wenawa hiyatuvuba anavunjuli mpata yamunu mwishina yezhima, anenzi nikunu nawa; 
7 anayitambuli kuji Yasoni. Wezhima wawu hiyovwahilang’a nshimbi zhaKesaluku, elang’a nawu kuji mwanta wankanu wacheng’i, yowu Yesu.
8 Izaza jawantu nianyuuli zhang’anja, chanatiyuwu yumiyi, kutiyakana niipumba janjombu. 
9 Chanatambuluwu kapopu kuji Yasoni nawakwawu, hiyakuyumbaku nawu ayi.
10 Hohenohu anakwetu hiyakutemesha aPawulu naSilasi kuBeleya nawufuku. Chanashikuwu, hiyakwing’ila mushikola yawaYujeya. 
11 AYujeya akwenoku hiyakubajika amuTesalonika kalemesha, mulong’a wena anyakeli kutambula izu jaNzambi; hiyakutalatala munyikanja yazhila hefuku hefuku, amoni neyi yumiyi jimu yaya. 
12 Jichi amavulu hiyakukuhwelela; niambanja aGliki alumbwa amavulu, niamayala amavulu nawa.
13 Ilang’a aYujeya akuTesalonika, chanelukuwu nawu Pawulu nashimuni jehi izu jaNzambi muBeleya nawa, hiyakuya kwenoku nakuyibobwesha, kulonja afutwishi nyichima yezaza jawantu. 
14 Anakwetu atemesha niPawulu hohenohu, ayi akashikang’ahu jehi kukalung’alwizhi; aSilasi naTimotewu hiyakushala kwenoku. 
15 Antu amutweleluku Pawulu hiyakumushikizha kuAtenisi. Chanayilezhiyi ninji aSilasi naTimotewu akanyakali kwinza, hiyakufunta.
16 Pawulu chajing’i nakuyiching’ililayi kuAtenisi, spilitu yinji hiyikutiya chikela, chanamoniyi ng’anja yezhima yinenzali ankishi to-o. 
17 Jichi hakujihuzhola nikutajikang’a mushikola nawaYujeya nawakwakujifukula kuji Nzambi; nikuwulanjilwilu nawantu akujimonayi nawu, hefuku hefuku.
18 AEpikuleya nawaSitoki amakwawu ajing’i akwakukeng’akeng’a kwiluka maana, hiyakumubulakana. Amakwawu hiyakwila nawu, Iwu Sakubobola keng’a ahoshi ninjiji? Amakwawu nawu, Kwizhi hakushimuna akishi akwitung’a jacheng’i; nanochu chajing’i nakushimunayi Yesu, nikusang’uka muji afu.
19 Hiyakumukwata kuchikasa, hiyakuya ninji hampiji yaMalasa; hiyakumwila nawu, Iyi nsang’u yayiha yiwuji nakushimuna, etu nawa tukutwesha kuyiluka, tahinji? 
20 Wunaleti nsang’u yacheng’i kumatu etu; jichi tunakeng’i twiluki nsang’u iyi. 
21 AkwaAtenisi ezhima, hela enyi, hiyelili chuma chacheng’uku, akuminini jakushimuna hela kutiya chuma chachiha hohu.
22 Jichi Pawulu hakwimana hakachi kawu hampiji yaMalasa, hakwila ninji, Enu akwetu amayala akwaAtenisi, namoni mwaswezha kukeng’a kupeshapesha. 
23 Mulong’a chinajing’i nakuhitahita hinukumona yuma yimwapeshang’a; hinukuwana nawa kameng’a kakusoneka nawu, KAMENG’A KANZAMBI WAKAJI KWILUKEWA. Jichi yeniwu mwapeshang’a chakuyamba, jiyi nukuyishimwina.
24 Yowu Nzambi waleng’eli mpata yamunu mwishina niyuma yezhima yijumu, jiyi Mwanta wamwiwulu niweseki. Hashakamang’a kwinji mumatembeli akutung’a namakasa awantuku; 
25 hela kumukalakela hiyamukalakelang’a namakasa awantu, mwaka eli ninji nakeng’i chumaku. Mulong’a yena jiyi wenkang’a antu wumi nimuuya niyuma yezhima.
26 Wafumishili kuji muntu wumu nyunza yawantu ezhima, kulonja ashakami heseki jezhima. Hakuyitong’wela yilaaka yawu, ning’inza zhawu mwakushakaminawu. 
27 Ninji akakeng’akeng’i Nzambi, hamwaha akamupapata, akamuwana; kutong’a yena hekala kwakulehi nanetu ezhimaku.
28 Mulong’a muji yena jimu mutwahanjilang’a, jimu mutwenjelang’a, jimu mutwekalilang’a. Mwomwaneluwu akwakusoneka enwenu aweni amakwawu nawu, Twafuma kuji yena. 
29 Ichi jinu chituneli twafuma kuji Nzambi, wuNzambi hitwaji kuwutong’ozhoka netu wuji neyi wulu inji kwizhi siliva, inji kwizhi ilola jabazang’awu nawukalawenu wamaana amuntuku.
30 Nzambi wajiwili oyu nyaka yakuyamba; hakwinza katataka nalezhi antu ezhima kwezhima kwezhima, ninji abalumuki munyichima. 
31 Mulong’a nashumu jehi ifuku jamba kasompeshayi matung’a mwalong’a, neyala anafuukuliyi jehi. Mwenomu nakoleshumu jehi kuji antu ezhima, nanochu chanamusang’uliyi muji afu.
32 Jichi wena chanatiyuwu nsang’u yakusang’uka mukufwa, amakwawu hiyakuseha; hakwila amakwawu nawu, Tunakeng’i kutiya cheng’i nsang’u iyi. 
33 Jichi Pawulu hakufuma mukachi kawu. 
34 Amayala amakwawu hiyakumukakela, hiyakukuhwelela; ajing’i iwu Jiyonisi mukwampiji yaMalasa, nimumbanja wumu izhina jinji Jamalisi, hamu nawamakwawu nawa.
Kapetulu 18
Kapetulu 17
18
1 Kulonjela hayumiyi, Pawulu hakufuma kuAtenisi, hakushika kuKolinja. 
2 Kwenoku hakuwanaku kaYujeya wumu, izhina jinji Akwila, wavwalikili muPontu, yena mwomukufuma kuItaliya nang’ojinji Plisila; mulong’a Kalujusa nalezhi jehi aYujeya ezhima, ninji afumi muLoma. Jichi yena Pawulu hakuya kuji wena; 
3 hakushakama nawu mulong’a mujimu wawu wowumu nayena. Hiyakukalakela hamu, mulong’a mujimu wawu wowu wakuchima matenti.
4 Hakujihuzhola nikutajikang’a nawantu mushikola Sabata zhezhima; hakushinzhilang’a aYujeya nawaGliki. 
5 Cheliluwu aSilasi naTimotewu anafumi jehi kuMasijoniya, Pawulu hakutiya iyena muspilitu. Hakushimwina aYujeya ninji Yesu jiyi Klistu. 
6 Chanajikang’uwu nakuhosha chatama, hakutotomona mahininji, hakuyila ninji, Mashi enu ayikumini enu aweni, ami kwami hinikweti mulong’aku. Kufumisha kulelu nukuya kwami kuji aZHentili.
7 Hakufumaku, hakwing’ila mwitala jamuntu wumu, izhina jinji Titusa Yusitu, mukwakuhameka Nzambi, wukweti itala jinji jajikuma nashikola. 
8 Nyuuli yashikoloyu Kilisipu hakumukuhwelela Mwanta nawakwetala jinji ezhima. AKolinja amavulu niwena chanatiyuwu, akuhwelela nikukuhwelela, hiyakuyizhimika.
9 Mwanta hakumwila Pawulu muchimwenu nawufuku ninji, Bayi wutiyang’a womaku, hoshang’a kweyi, bayi wumwenang’aku; 
10 mulong’a ami niji naneyi, hikukwikala muntu wakukuzung’isha hela kukukatishaku; nikweti antu amavulu mung’anja yinu. 
11 Hakushakama kwenoku mwaka wumu natukwezhi tutanu nakamu, nakutang’isha izu jaNzambi mukachi kawu ho-o.
12 Hajing’iyi Galiyo mwanta wamukala wamuAkaya, aYujeya hiyakumunyamukila Pawulu namuchima wawu wumu, hiyakumutwala kwitanja jakusompela. 
13 Nawu, Iwu iyala wuji nakushinzhila antu kujifukula kuji Nzambi mwacheng’i, mwabula kuya nshimbi.
14 Heliliyi Pawulu ninji akwati kuhosha, Galiyo hakuyila aYujeya ninji, Enu aYujeya, iyi nsang’u neyi yajing’i yakwila chatama, hela yakubazhama, naji kwitezha tuhu kunkabisha kujenu; 
15 kwinzichi chiyineli nsang’u yamazu namazhina nanshimbi zhenwenu aweni, yiketulenu enu aweni; ami naleki kusompesha nsang’u iyi.
16 Hakuyihang’a kwitanja jakusompela. 
17 Wena ezhima amukwata ninyuuli yashikola Soseteni, amwetela nikwenoku kwitanja jakusompela. Ilang’a Galiyo kubang’aku nehi.
18 Kufumisha henaha heliluwu yumiyi, Pawulu hakulabilaku mafuku amakwawu amavulu. Nkumininaku hakushalisha anakwinji, hakuya kuSiliya muwatu, wuji nawaPlisila naAkwila; watewula jehi mutu winji muKenikili, mulong’a wajing’i nansang’u yajikaniniyi. 
19 Chanashikuwu kuEfwesesa, hakushiya akwawu kwenoku, ilang’a yena yomweni hakwing’ila mushikola, hakujihuzhola nikutajika nawaYujeya.
20 Chanamulombuwu nawu ashakamuku mafuku amakwawu, yena kwitezha nehi. 
21 Hakuyishalisha ninji, Neyi Nzambi netezhi, nakafunta kunu kujenu. Hakufuma kuEfwesesa muwatu.
22 Chanashikiyi kuKesaleya, chanafumiyi muwatu owu, hakukanjuka kuYelusalema nakwimusha chipompelu; hakukunkumuka kuAntiyoki. 
23 Chanashakamuku mafuku, hakufumaku, hakuhita mwitung’a jaNG’alizha nijaFwilizhiya, nakukolesha atumbanzhi ezhima hamukala hamukala.
24 KuEfwesesa hikukwinza kaYujeya wumu, izhina jinji Apolosi, wavwalikili kuAlesanjeliya; muntu waswezha maana nankashi, waswezha ng’ovu zhakwiluka mwalumbulukila nyikanja yazhila. 
25 Yena amutang’isha jehi mwaya nzhila yaMwanta; wekala neyena muspilitu yinji. Hakuhosha nakutang’isha nsang’u yaYesu chakashinshi, weluka kwachizhimikilu chaYowanu hohu. 
26 Hakutachika kuhosha mushikola chakaji woma. Chanamutiyuwu aPlisila naAkwila, hiyakumutwala kwitala jawu, hiyakumulumbulwila mwaya nzhila yaNzambi, chakashinshi hanashali hanashali.
27 Chakeng’eliyi kuya muAkaya, anakwinji hiyakumukwashaku nakumusonekela mukanja wakulezha atumbanzhi nawu mutambulenu. Chanashikiyi hakuyikwashaku nankashi antu anakuhweleli naluwi lwaNzambi. 
28 Mulong’a waswezheli kuyibayisha aYujeya nang’ovu hatooka, nakuyilezha munyikanja yazhila ninji Yesu jiyi Klistu.
Kapetulu 18
19
1 19Helili Apolosi wuji kuKolinja, Pawulu hakuhita mwitung’a jakunjunjamu, hakushika kuEfwesesa, hakuwana atumbanzhi amu. 
2 Hakuyihula ninji, Enu chimwakuhweleleli mwatambwili Spilitu Wazhila? Hiyakumwila nawu, Nehi, hitunatiyi nawu kuji Spilitu Wazhilaku.
3 Yena ninji, Inji ayizhimikili nachizhimikilu chanyi? Nawu, Nachizhimikilu chaYowanu. 
4 Pawulu hakwila ninji, Yowanu wazhimikilang’a nachizhimikilu chakubalumuka mumuchima; walezhelang’a antu ninji akuhweleli owu wukumulonjela munyima, yowu Yesu.
5 Chanatiyuwu mwenimu, hiyakuyizhimika mwizhina jaMwanta Yesu. 
6 Pawulu chanayinang’ikiyi makasinji, Spilitu Wazhila hakwinza haji wena; hiyakuhosha majimi acheng’i nakuplofweta. 
7 Kuyichinja wezhima wawu, ajing’i amayala neyi ikumi nayeji (12).
8 Pawulu hakwing’ila mushikola, hakuhoshang’a chakaji woma mwahita tukwezhi tusatu, nakujihuzhola nikutajika nakuyishinzhila mwaya nsang’u yawanta waNzambi. 
9 Chanajikang’uwu amakwawu, kwonti kwawu kwovwahila, hiyakutena Nzhila chatama, iku izaza jawantu jitiyang’a, Pawulu hakufuma kuji wena, hakufumishaku atumbanzhi, hakutang’isha nakujihuzhola nawu mushikola yaTilanusa hefuku hefuku. 
10 Welilang’a mwenomu nyaka yiyeji, chakwila aYujeya nawaGliki ezhima ashakama muAsiya hiyakutiya izu jaMwanta.
11 Nzambi wakong’elang’a nyijimu yang’ovu yacheng’i chikupu kumakasa aPawulu. 
12 Ákata ayitwelelang’a hela yitambala hela mahina akufuma kumuzhimba winji, nyisong’u yawu hiyikuyifuma, niaspilitu atama hiyakuyifuma.
13 Hakwila aYujeya amakwawu, akwakutambatamba, akwakufumisha anjemoni, hiyakukwata ng’ovu zhakutenena antu akweti aspilitu atama izhina jaMwanta Yesu, nawu, Tunayisanyikishi mwizhina jaYesu ashimunang’ayi Pawulu, netu fumaku. 
14 Mukulumpi wawatuplistu wumu izhina jinji Seva, kaYujeya, wajing’i nawanyaninji amayala atanu nayeji elilang’a mwenomu.
15 Spilitu watama hakuyakula ninji, Yesu namwiluki, Pawulu nawa namwiluki, ilang’a enu yenu anyi? 
16 Owu iyala wukweti spilitu watama hakuyimotokela, hakuzhama nawu; ayimika nimushinju wezhima wawu, hiyakutemoka mwitaloju nzekesi, ayikatisha jehi. 
17 Chumichi hichikutiyakana kuji aYujeya nawaGliki ashakama kuEfwesesa ezhima; wezhima wawu hiyakutiya woma, izhina jaMwanta Yesu jitoha nikutoha.
18 Chanakuhweleluwu antu amavulu, hiyakwitezha mwatamishiluwu, nikushimuna mweliluwu. 
19 Amakwawu amavulu élilang’a tufuta twacheng’i natwacheng’i, hiyakupompesha nyikanja yawu nakuyochela hatooka; kweseka wuseya wanyikanjoyu kumona wunashiki mumali asiliva makombakazhi makumi atanu (50,000). 
20 Jichi izu jaMwanta hijikukula nikwimika mushinju.
21 Kulonjela hayumiyi, Pawulu hakutong’ozhoka muji Spilitu ninji, Neyi nahiti jehi muAkaya nimuMasijoniya, nakaya nikuYelusalema; chinakela nayi jehi kwenoku, ching’a nimona kuLoma nawa. 
22 Chanatemeshiyi muMasijoniya ankwashi zhinji ayeji, iwu Timotewu, iwu Elasitusi, yomweni hakulabila muAsiya mafuku amakwawu.
23 Hamafuku wowenowu hikukuvulumuka ipumba jajeni hansang’u yaNzhila. 
24 Mulong’a iyala wumu, izhina jinji Jemetelusa, muchizhi wasiliva, wachililang’a ankishi zhaJiyana zhasiliva, hakuheteshang’a ankong’i maheta amavulu. 
25 Hakupompesha ankong’i owu, hamu nawakwawu akong’elang’a mujimu wowumu, hakuyila ninji, Enu akwetu, mweluka nenu kumujimu iwu jiku kutwahetelang’a.
26 Munamoni, munatiyi, hikuEfwesesa hohuku, ilang’a kunashali kwanti nakwila mwahita Asiya mwezhima, iwu Pawulu wakanzhikizha jehi antu amavulu, nakuyibalumuna munyichima yawu, ninji ankishi zhakutung’a namakasa hijiwu anzambuku. 
27 Chuma chitukukeng’a kumona kukala, chakwila mujimu wetu iwu keng’a awujiwuli; himwenomu hohuku, tembeli yambala yamukishi wamumbanja walema Jiyana, keng’a yisawuki. Kuji chuma chikwawu nawa, wanta winji waweni walemeshang’awu muAsiya mwezhima, chalala hela mumpata yamunu mwishina yezhima keng’a wili chimwang’azhi.
28 Chanatiyuwu mwenimu, nyichima yawu hiyikukuma mbe nakuzuwa; hiyakuvwakuka nawu, Jiyana wawaEfwesesa muneni! 
29 NG’anja yezhima yiluwang’ana nikuluwang’ana; hiyakulotokela mwibulu jawu jeneni namuchima wawu wumu, anakwati jehi aGayusi naAlisitaka, amayala akuMasijoniya akwakwenja naPawulu.
30 Cheliliyi Pawulu ninji eng’ili mwibulu mwanapompeluwu antu, atumbanzhi kumwitezha nehi. 
31 Atulamba amakwawu akuAsiya, ajing’i amabwambu zhinji, hiyakumutemeshela izu jakumulembelela nawu, Bayi weseka kwing’ila mwibuluku. 
32 Amakwawu hiyakubijeka chuma chimu, amakwawu chuma chikwawu; mulong’a chipompelu chezhima chaluwang’ana jehi, amavulu nikwiluka nsang’u yanapompeluwu nehi.
33 Hiyakufumisha Alesanjeli mwizaza jawantu, aYujeya hiyakumusha kumbiji. Alesanjeli hakweseka kuyimwenesha nachikasa chinji, ninji akwati kukulumbulwila antu nsang’u oyu. 
34 Ilang’a chanelukuwu nawu hikaYujeya, hiyakuvwakuka wezhima wawu izu jawu jimu hohu, mwahita mpinzhi zhiyeji, vwakuke-e, nawu, Jiyana wawaEfwesesa muneni!
35 Nsoneki wang’anjoyu chanamweneshiyi izaza hakwila ninji, Enu akwetu amayala aEfwesesa, haji muntu wayamba ng’anja yawaEfwesesa chiyahembang’a tembeli yaJiyana muneni, nimukishi waholokeli kwiwulu kuji Zewusi, tahinji? 
36 Chineli yumiyi, kwosi muntu natweshi kutajika mwokuku, komana enu mwaji kumwena, himwaji kunyakala kwila chumaku. 
37 Munaleti kunu awa amayala anabuli hela kwiya yuma yamumatembeli, hela kutena chatama mukishi wetu wamumbanja.
38 Jichi Jemetelusa nawantu akong’elang’a mujimu wowumu, neyi akweti nsang’u yakujiholokela, yota yiji kwoku, ansompeshi aji kwoku, ajiholokeli kwawu. 
39 Ilang’a neyi munakeng’i kuhosha nsang’u yacheng’i, akuyisompeshela muchota chawakulumpi awantu ezhima chalumbuluka. 
40 Mulong’a keng’a tumoni mulong’a nansang’u yanjombu yalelu; neyi twakamona mwenomu, hitwakatwesha kulumbulula chachiwahi nsang’u yitunapompeluku. Chanahoshiyi mwenomu hakumwang’a chipompelu ochu.
Kapetulu 19
20
1 Ipumba chijinamweni, Pawulu hakutambika atumbanzhi; chaneliyi nayikunjezhi jehi, hakuyishalisha chachiwahi, hakufumaku ninji ayi muMasijoniya. 
2 Chanahitiyi mumpatoyu, chanayikwashiyi namazu amavulu, ashika nimumpata yawaGliki. 
3 Chanashakamiyi kwenoku tukwezhi tusatu, wajing’i namuchima wakukeng’a kuya kuSiliya muwatu; ilang’a chanatiyiyi nawu anamushakamini jehi hampúng’a kuji aYujeya, hakukinkang’ana nakuya cheng’i muMasijoniya.
4 Wenjelang’a hamu namwana kaPilihusi, Sopateli wakuBeleya; niAlisitaka naSekunju akuTesalonika; niGayusi wakuJelibi naTimotewu; niTikikusa naTlofwimusa antu akuAsiya. 
5 Hiyakuyang’ahu jehi kumbiji, hiyakutuching’ilila kuTilowasi. 
6 Chanamanuwu mafuku amankenji akaji ilung’i, hitukufuma muFwilipi muwatu, chimunahiti mafuku atanu hitukujiwana nawu kuTilowasi. Kwenoku hitukulabilaku mafuku atanu nayeji.
7 Hamulungu jojifuku jatachi, chitunapompi nakuhumuna jinkenji, Pawulu hakuyitang’isha, natong’ozhoki jehi ninji nukunyamuka hankunku yakucha, hakwila hoshe-e nimukachi kawufuku. 
8 Mwitala jahewulu mutwapompeleli mwajing’i manong’u amavulu.
9 Munjanina mwashakamini mukwenzi weyala, izhina jinji Yutikusa, hakuya mutulu twatweni; chaneliyi Pawulu hakushaku mazu amakwawu, yena hakukunjuka, hakuholoka kufuma hetala jahewulu jamuchisatu, hiyakumunona wafwa jehi. 
10 Pawulu hakusuluka, hakumubanjamina nakumukumbata, ninji, Bayi mwakamaku, himumi.
11 Hakukanjama cheng’i hakuhumuna jinkenji, hakujya nawu. Chaneliyi hanzhike-e nichikunachi, hakufumaku. 
12 Owu mukwenzi hiyakumutwala wamuwenyi, hiyakutiya kuwaha nankashi.
13 Etu hitukuyang’ahu jehi kuwatu, hitukuya kuAsosa muwatu owu, netu jiku kutwakamwing’izhila Pawulu; mulong’a jimu mwatulezheliyi yomweni ninji, Ami nukuya heseki. 
14 Chanatuwaniyi kuAsosa, hitukumwing’izhamu, hitukushika nikuMitilene.
15 Hitukufuma kwenoku muwatu; chikunachi tushika nikwatalang’ana naChiyosi; chikunachi nawa tujata nikuSamosi; chikunachi nawa cheng’i tushika nikuMiletusa. 
16 Mulong’a Pawulu nakeng’i jehi kupanjakana Efwesesa muwatu, kulonja abuli kulabila muAsiya. Hakujihinja ninji wamba kela nakatwesha kushika kuYelusalema hefuku jaPentekosta.
17 Chajing’iyi kuMiletusa, hakutambika akulumpi achipompelu chakuEfwesesa. 
18 Chanenzuwu kuji yena hakuyila ninji, Enu aweni mweluka jehi munashakaminang’a nenu mafuku ezhima, kufumisha kwifuku jinasambilili kujata mwenju muAsiya; 
19 nakukalakela Mwanta nakujizoza mumuchima, namajilu niyuma yakala yinamweni hanshakamininuwu hampúng’a kuji aYujeya. 
20 Chinabulili kuheng’uka nakuleka kushimuna yuma yakuyikwasha nachu yezhima; nayitang’ishili hatooka hetala hetala, 
21 nakushimwina niaYujeya niaGliki kubalumuka munyichima nakutala kuji Nzambi, nikumukuhwelela Mwanta Yesu Klistu.
22 Ichi jinu tiyenu, yami nukuyiwu kuYelusalema, anankasi jehi muji Spilitu. Yuma yakanwana kwenoku hinayilukuku. 
23 Nakumini jakwiluka mwanlezhang’awu munyikala yezhima kuji Spilitu Wazhila, ninji kumbiji kunanshakamini nyonzhi niyuma yakala. 
24 Hela chochu, wumi wami hinawumoni kulemaku; chakala nakamanishi nzhila yami, nimujimu wanyinkeliyi Mwanta Yesu kukalakala, nikushimuna nsang’u yayiwahi yaluwi lwaNzambi.
25 Ichi jinu tiyenu, neluki jehi nami enu akwetu ezhima, mwanmwenang’a nakukimbuka nakushimuna wanta waNzambi, himwamba kanmona nawa cheng’uku. 
26 Jihu hanafumi kuyilezha lelu, nami nabuli mulong’a wamashi awantu ezhima. 
27 Mulong’a hinaheng’ukili nileka kuyishimwina mwaya mpúng’a yaNzambi yezhimaku.
28 Jihembenu enu aweni, hembenu ninyikoku yezhima yanayikunzhikuwu kuji Spilitu Wazhila kwikala anhembi, mwikali atubing’a nakujiisha chachiwahi chipompelu chaNzambi chalanjiliyi namashi inji yomweni. 
29 Ami neluki nami chinakafumahu, atung’wiji azuwa akeng’ila mukachi kenu, hiyakaanakena nyikokuku. 
30 Hela mukachi kenwenu aweni mwakanyamuka antu akuhosha yuma yaheng’a, akajikokela atumbanzhi awenawu.
31 Jichi jinu tonenu, mwanukang’a mwahita nyaka yisatu hinalekeli kuyikonkomwena wezhima wenu niwufuku nimwaana namajiluku. 
32 Ichi jinu, hinukuyikunzhika kuji Nzambi, nikwizu jaluwi lwinji jinatweshi kuyitung’a nakuyinka wuswana nawantu azhila ezhima.
33 Hinajing’i nalwisu lwasiliva yamuntu niwumu, hela lwawulu hela lwamahinaku. 
34 Enu aweni muneluki makasami awa jiwu ajing’i nakukalakela yuma yinabulili, niyabulili akwetu najing’i nawu. 
35 Yuma yezhimiyi nelili kulonja mutaliluhu, kulonja enu aweni mwakakalakali mukwashi akwenu abula ng’ovu; mwanukang’a mazu aMwanta Yesu chahosheliyi ninji, Chikweti kukooleka yowu kwinka akwenu, kutambula chakuminamu.
36 Chanakumishiyi kuhosha mwenimu hakufukama, hakulombela nawu wezhima wawu. 
37 Wezhima wawu hiyakujila nankashi, hiyakujinata hanshing’u yaPawulu nakumupwepuzhola. 
38 Chuma chaswezheluwu kutiya wushona jojizu jahosheliyi ninji, Himwamba kanmona nawa cheng’uku. Hiyakumutwalaku munzhila yinji yakuya kuwatu.
Kapetulu 20
21
1 Chitunaambuki nawu, hitukutachika kwenja muwatu, hitukwimakana nikuKosi nzwa-a; chikunachi tushika nikuLoji, kufuma oku tuya nikuPatala. 
2 Hitukuwana watu wacheng’i wuji nakuzambukila kuFwenisiya, hitukwing’ilamu, tutachika nikwenja muwatu owu.
3 Chitunashiki kwela chitutu chaKipilosi hichikumwekana, hitukuchibakila kuchikasa chachimunswa, hitukuyang’a tuhu muwatu kuSiliya. Hitukushika kuTila, tufuma nimuwatu; mulong’a kwenoku jiku kwakeng’eli kulong’ololawu yuma yajing’i muwatu. 
4 Chitunawani atumbanzhi, hitukulabila kwenoku mafuku atanu nayeji. Wenawa hiyakumwila Pawulu muji Spilitu nawu bayi akajata mwenju muYelusalemaku.
5 Chinamani mafuku owu, hitukunyamuka nakuya munzhila yetu; akwetu ezhima, niang’ojizhawu nianyanawu, hiyakututwalaku munzhila yetu. Chitunafumi mung’anjoyu, hitukufukama kuchikumu chakalung’alwizhi nakulombela. 
6 Chitunajishaliki chachiwahi, hitukuya cheng’i muwatu owu, wena afunta nikumatalawu.
7 Chitunakumishi nzhila yetu yamuwatu yakufuma kuTila, tushika nikuTolemayi. Hitukuyimusha anakwetu, tuzhing’ilaku niifuku jimu. 
8 Chikunachi hitukunyamuka, tushika nikuKesaleya. Kwenoku hitukwing’ila mwitala jamukwakushimuna nsang’u yayiwahi, Fwilipu, jiyi wajing’i wanawa ankwashi atanu nayeji atonjeluwu; hitukushakama ninji. 
9 Yenowu iyala wajing’i nawanyaninji awambanja azhiki awana, aplofwetelang’a.
10 Chitunalabili kwenoku mafuku amavulu, kuYujeya hikukufuma kaplofwetu wumu, izhina jinji Agabusi. 
11 Hakwinza kujetu, hakutambula muya waPawulu, hakujikasawu kunyenju nikumakasa; hakwila ninji, Spilitu Wazhila ninji, Jichi chakakasawu muntu wukweti muyiwu kuji aYujeya akuYelusalema; akamulubula kuji aZHentili.
12 Chitunatiyi mwenimu, etu nawakwetu akwenoku hitukumulembelela Pawulu, netu bayi akanjuka kuYelusalemaku. 
13 Pawulu hakwakula ninji, Aka! Muji nakujilaji? Mukumbalula muchima? Netezhi kwami hela kunkasa, hela kukumina jakufwa kuYelusalema, kukoola izhina jaMwanta Yesu. 
14 Chaneliyi kumulekesha kwonti kwinji, hitukumwena netu, Eli muchima waMwanta.
15 Mafuku alonjelumu, hitukulong’ezha yuma yetu, tukanjuka nikuYelusalema. 
16 Hitukuya nawakwetu atumbanzhi akuKesaleya, nimuntu wumu wakuKipilosi, izhina jinji Manasoni, kambanzhi wamukulu itukukeng’a kushakama ninji. 

17 Chitunashiki kuYelusalema, anakwetu hiyakutiya kuwaha kututambula. 
18 Chikunachi hitukuya naPawulu kwaYakoba; kwajing’uwu niakulumpi ezhima. 
19 Chanayimushiyi, hakuyishimwinamu mwezhima mwakong’eliyi Nzambi mukachi kawaZHentili kumujimu winji, hachuma hachuma. 

20 Wena chanachitiyuwu, hiyakulemesha Nzambi. Hiyakumwila nawu, Eyi manakwetu, wunamoni chanakuhweleluwu aYujeya makombakazhi namakombakazhi; wezhima wawu aswezha ng’ovu yakujizhilika nanshimbi zhawu. 
21 Nsang’u yeyi yatiyakana jehi, anatiyi nawu watang’ishang’a aYujeya ezhima ekala mukachi kawaZHentili, neyi ambuki naMosi. Nawu wayitang’ishang’a neyi bayi aalamishang’a anyanawu, hela kwenja mwaya yizhila yaMosuku.
22 Tukwila ng’ahi jinu? Chalala izaza keng’a jitiyi nawu wenza jehi. 
23 Jichi ilaku mutukukulezha. Tukweti amayala awana anajishiilumu jehi;
 wutwalaku wenawa wujizhiliki nawu hamu, 
24 yikwashuku kufweta kulonja atewuli nyitu yawu. Mwenomu antu ezhima eluki nawu nsang’u yeyi yanayilezhuwu yakutwamba; komana eyi aweni wenjang’a chachiwahi mwaya nshimbi.
25 Hakwila hansang’u yawaZHentili akuhwelela jehi, twasonekeli jehi. Twaketwili jehi netu aleki yuma yakupesha nachu ankishi, nimashi, nianyama akushotomona, niwuzhila. 
26 Pawulu hakutambula wenowu amayala; chikunachi hakujizhilika nawu hamu, hakwing’ila muTembeli kulonja alezhi mwakamanina mafuku akujizhilikila; hakayikwashayi namulambu wawu wezhima wawu.
27 Chaneluwu mafuku atanu nayeji hiyakuya nakumana, aYujeya afumini kuAsiya, chanamonuwu Pawulu muTembeli, hiyakusang’umuna izaza jawantu jezhima, amukwata nikumukwata. 
28 Hiyakubilela nawu, Enu akwetu amayala aIsalela, tukwashenuku! Yeniwu jiyi iyala watang’ishang’a antu ezhima kwezhima, nakutung’ula niaIsalela ninshimbi niTembeli iyi. Nabombeluku chuma chikwawu nawa, neng’izhi aGliki muTembeli; nazhiloli jehi munu mwazhila. 
29 Mulong’a henohu amumona jehi mung’anja hamu nakaEfwesesa, Tlofwimusa; anatong’ozhoki nawu Pawulu namwing’izhi muTembeli.
30 Ng’anja yezhima yivwakuka niipumba; antu hiyakupompa lufuchi, hiyakumukwata Pawulu, hiyakumukokela hanzi yaTembeli. Enzela niyenzelu hohenohu. 
31 Heliluwu hiyakukeng’a kumuzhaha, nsang’u oyu yishika nikuji mukulumpi wamashijika ikombakazhi (1,000), nawu Yelusalema yezhima yavwakuka jehi kwepumba hohu.
32 chanamonuwu mukulumpi muneni wamashijika nimashijika, aleka nikumweta Pawulu. 
33 Mukulumpi muneni wamashijika hakwinza kwakwihi, hakumukwata, hakuyila ninji mukasenu namaleng’i ayeji. Hakwihula ninji, Yeniwu hinyi? Neli ng’ahi?
34 Ámwizaza amakwawu hiyakubijeka chuma chimu, amakwawu nawa chuma chikwawu. Chanabuliyi kwiluka chakashinshi nepumba jajing’uku, hakuyilezha ninji mutwalenu mwitala jamashijika. 
35 Chanashikuwu kuwukanjaminu, hiyakumweleka Pawulu kuji mashijika, nanochu chaswezheluwu antu kuzuwa. 
36 Mulong’a izaza jawantu hijikuyilonjela nakubijeka nawu, Waaji! Waaji!
37 Hakeng’eluwu kumwing’izha mwitala jamashijika, Pawulu hakumwila owu mukulumpi muneni, ninji, Wukung’itezha chuma chimu? Yena ninji, Komana wahoshang’a ijimi jaGliki? 
38 Ami nami kwizhi yeyi kaEzhipitu wafumbili nzhita mafuku awa ajing’uku, watweli atuponju makombakazhi awana (4,000) muchinkalampata.
39 Pawulu hakwakula ninji, Ami yami kaYujeya wakuTalusa muSilisiya, nimwining’anja yalema. Nakulembeleli nami ang’itezhi mwani nihoshi nawantu. 
40 Chanamwitezhiyi, Pawulu hakwimana hawukanjaminu, hakuyolwela antu chikasa kwiwulu; chanamwenuwu chacheni nzo-o, hakuhosha nawena mwijimi jaHebelu.
Kapetulu 21
22
1 Ninji, Enu anakwetu, ninenu atata, tiyenu munukujihakwila kujenu. 
2 Chanatiyuwu wuji nakuhosha nawu mwijimi jaHebelu, aswezha nikumwena.
3 Hakuhosha ninji, Ami nikaYujeya, navwalikilili kuTalusa muSilisiya, ilang’a najizilili mung’anja yinu kunyenju yaGamaleli; amfumbilang’a mwalong’ela nshimbi yawankakulula zhetu chikupu; najing’i nakumukalakela Nzambi nang’ovu neyena kumuchima, neyi chimuji nakwila wezhima wenu lelu. 
4 Nakabishilang’a akwaNzhila yinu hela kuyizhaha; najing’i nakukasakasa amayala nawambanja nakuyisha mutuleya. 
5 Hela kaplistu muneni hichinsahu wukushimuna tuhu, niakulumpi ezhima. Wowu anyinkeli nyikanja yakuji akwetu aYujeya, kulonja nakayi mulwenju lwakuJamakasa, nakayileti akwakukuhwelela munyonzhi kuYelusalema, kulonja akayibabeshi. 

6 Chinajing’i nakuya munzhila yami, hinukushika kwakwihi naJamakasa, itang’wa mwiwulu; kukasumuka chezhezhi cheneni chakufuma mwiwulu hichikuntong’ekelami kwi-njo. 
7 Hinukujimbuka hamaseki, nitiya niizu hijikung’ila ninji, Eyi Sawulu, Sawulu, wankabishilang’aji? 
8 Hinukwakula nami, Yeyinyi Mwanta? Yena hakung’ila ninji, Yami Yesu wakuNazaleta, yami wakabishang’a.
9 Akwetu twajing’i nawu, chalala chezhezhi achimweni, hakwila izu janowu wajing’i nakuhosha nanami hiyajitiyiluku. 
10 Hinukwila nami, Nukwila ng’ahi, Mwanta? Mwanta hakung’ila ninji, Nyamukaku, wuyi muJamakasa, jiku kwakakulezhelawu mujimu wezhima wanakukunzhikuwu. 
11 Chinakang’enyi kumona hansang’u yakuswezha kwachezhezhi chalubanzhi lwakulema, akwetu najing’i nawu hiyakunkwata kuchikasa, hinukwing’ila muJamakasa.
12 Muntu wumu izhina jinji Ananiya, iyala wukweti kalemesha kakulemesha nshimbi, amuhamekelang’a kuji aYujeya ezhima ashakamini muJamakasa; 
13 hakwinza kujami, hakwimana kwakwihi, hakung’ila ninji, Eyi manakwami Sawulu, tonaku. Hohenohu hinukutona, hinukumumona.
14 Yena hakwila ninji, Nzambi yawankakulula zhetu nakukunzhiki kukwiluka muchima winji, wumoni Mukwakulong’a, wutiyi izu jakukanwa kinji. 
15 Mulong’a wakekala chinsahu chinji chakushimuna kuji antu ezhima yuma yiwunamoni nikutiya. 
16 Wukulabilaji jinu? Nyamukaku, akuzhimiki, wutooki kunshiji zheyi chiwukutambika izhina jinji.
17 Chineli nafunti jehi kuYelusalema, hinajing’i nakulombela muTembeli, hinukwila neyi nayi mutulu. 
18 Hinukumumona Yesu, hakung’ila ninji, Nyakalaku, wufumi swayi muYelusalema, mulong’a hiyakwitezha wunsahu weyi wakunshimunaku.
19 Hinukwila nami, Mwanta, awenawu aneluki chinashilang’a akwakukukuhwelela amumashikola ezhima mukaleya, nikuyeta chikupu. 
20 Chamwang’iluwu mashi achinsahu cheyi Stefwanu, ami kwoku nemeni, hinukwitezhamu, hinukuhemba mahina anawa ajing’i nakumuzhaha. 
21 Hakung’ila ninji, Yaku tuhu, mulong’a ami nakakutemesha kuji aZHentili kwakulehi.
22 Hiyakumutiya kushika nihezu oju; henohu hiyakuvwakuka nawu, Muntu wuji ichi haji kwikala hamasekuku. Hanateli kuhanjaku. 
23 Iku aji nakubijeka nang’ovu, nakutabola mahinawu, nakunata lunkung’u kwiwulu, 
24 mukulumpi muneni wamashijika hakuyila mashijika ninji mwing’izhenu mwitala jenu, ninji muvupulenu nachikoti kulonja niluki nsang’u yakumubijekawu.
25 Chanamukasuwu nanyisulu, Pawulu hakumwila mukulumpi wamashijika wajing’i nakwimana kwakwihi, ninji, Kuvupula kaLoma chakaji kumuhisha, hichinzhilaku? 
26 Chanachitiyiyi, owu mukulumpi hakuya kuji mukulumpi muneni wamashijika, hakumulezha ninji, Keng’a wili chumanyi? Yeniwu muntu hikaLoma.
27 Mukulumpi muneni wamashijika hakwinza, hakumwila ninji, Nlezhi, eyi wukaLoma? Yena ninji, Eng’a. 
28 Mukulumpi muneni wamashijika hakwakula ninji, WuLomiwu ami nawulanjili namali amavulu nankashi. Pawulu ninji, Hakwila ami kwami jimu munavwalikila. 
29 Henohu wena akeng’eli kumuvupula amufuma nikumufuma. Mukulumpi muneni wamashijika niyena, chanelukiyi ninji Pawulu hikaLoma hakutiya woma, nanochu chanamukasiyi.
30 Chikunachi, hakukeng’a kwiluka chakashinshi nsang’u zhanamumonuwu nazhu kuji aYujeya; hakumwijisha, hakulezha akulumpi zhawatuplistu nichota chezhima ninji akapompi hamu; hakumutwala nakumwimika Pawulu kumesu awu.
Kapetulu 22
23
1 Pawulu hakushinshika akwachota swi-i ninji, Enu anakwami, ami nenzi kumesu aNzambi nachinlezhi chamuchima chachiwahi hohu, kushika nikwifuku jalelu. 
2 Kapilistu muneni Ananiya hakuyila antu emeni kwajing'iyi, ninji amweti kukanwa. 
3 Pawulu hakumwila ninji, Nzambi wakakweteyi, yeyi mbang'u yakupembezha! Eyi wushakami nakunsompesha mwaya nshimbi, wulezhi antu neyi mwetenu, chakumotoka nshimbi?
4 Antu emenuku hiyakumwila nawu, Wutuki kapristu muneni wambala waNzambi? 
5 Pawulu nindi, Enu anakwetu, hinamwiluki nami jiyi kapilistu munenuku. Mulong'a anasoneki nawu, Kutena nyuuli yawantu enu chatama, chinzhila.
6 Pawulu chanelukiyi ninji komana aneli awa aSadusi, awa aFwarisewu, hakubijika mwenomu muchota ninji, Enu anakwetu, ami nikaFwarisewu, nimwana kawaFwarisewu! Nsang'u yaji nakunsompeshelawu yoyakuchiŋeja kusang'uka kwamba kasang'uka afu. 
7 Chanahoshiyi chochochu, aFwarisewu nawaSadusi hiyakuvwakuka ntaji, nichota chambuka nihakachi. 
8 Mulong'a aSadusi elaŋa nawu hikwekala kusang'ukaku; nawu hikwekala hela kang'elu, hela spilituku. Hakwinza aFwarisewu etiyang'a mwejima.
9 Henohu avwakuka niipumba fwi-i. Ansoneki zhawaFwarisewu hiyakwimana, hiyakuzuwa nawu, Iwu muntu hitunamumoni nachuma chatamaku. Kwiji kang'elu jiyi nahoshi nayena, inoji kwizhi spilitu. 
10 Chihanamwekani ndombu yasweja, mukulumpi muneni wamashidika hakwakama ninji keng'a amusansoli Pawulu. Hakulezha mashijika ninji, Kunkumukenu mumwamuki nang'ovu mukachi kawu, mumuleti mwitala jenu.
11 Wufuku walondeluku, Mwanta Yesu hakwimana kwadiŋi Pawulu, hakumwila nindi, Tiyaku kuwaha; mulong'a chiwunanshimuni wunsahu muYerusalema, jichi wamba kashimuna nikuRoma nawa.
12 Chikunachi, aYudeya hiyakujipompesha, hiyakusanyika naŋovu nawu, Etu kudya hela kunwa ching'a tunajahi Pawulu. 
13 Wenawa ashakamini hampúng'oyu ading'i abadika makumi awana (40).
14 Hiyakuya kuji akulumpi zhawatupiliistu nikuji akulumpi, hiyakuyila nawu, Tunasanyiki jehi kusanyika kwakujishing'a netu, Etu kutompa kudya ching'a tunasambili jehi kuzhaha Pawulu. 
15 Jichi jinu enu niakwachota, mumulezhang'a mukulumpi muneni wamashidika nenu akenzi naPawulu kudenu kumajiki; chiji neyi munakeng'i kwihula nsang'u yindi chakashinshi. Etu twakela kanja tuhu aswili nikwakwihi, mwaka twamuzhaha jehi.
16 Komana mwiha kaPawulu chanatiyiyi chakukeng'a kumubelaminawu, hakwing'ila mwitala jamashijika nakumulezha Pawulu. 
17 Pawulu hakutambika mukulumpi wumu wamashijika ninji, Mutwali iwu mukwenzi kuji mukulumpi muneni wamashidika; wukweti kansang'u kakukeng'a kumulezhayi.
18 Jichi hakumutwala nakumushikizha kuji mukulumpi muneni wamashijika. Hakumwila ninji, Pawulu, muntu wamukaleya, nantambiki, nang'ili ninji nikuleteli iwu mukwenzi, wukweti kansang'u kakukeng'a kukulejayi. 
19 Mukulumpi muneni wamashijika hakumukwata kuchikasa, hakuya ninji hambaji. Hakumwihula kwakankawawu ninji, Wuji nansang'winyi yiwukukeŋa kunlezha?
20 Hakumulezha ninji, AYudeya anatiyaŋani kukulomba nawu wakakunkumuki naPawulu kuchota kumajiki, chiji neyi anakeng'i kwihula nsang'u yinji chakashinshi. 
21 Hakwila eyi bayi wuyitezhaku, mulong'a kunamubelamini deji amayala akubajika makumi awana (40); anadishing'i nawu, kudya hela kunwa ching'a tunamuzhahi jehi. Chituji nakuhosha ichi anabatami jehi, aji nakutalila chimukukeng'a kujikana nawu.
22 Mukulumpi muneni wamashidika hakufuntisha yenowu mukwenzi, hakumwila ninji, Yaŋa kweyi; ichi chiwunanleji, bayi wulejamu muntu niwumuku. 
23 Hakutambika akulumpi ayeji amashijika ninji, Long'eshenu mashijika nkulakazhi zhiyeji (200), niakwatuwalu makumi atanu nayeji (70), niakwamayong'a nkulakazhi jiyeji (200), akayi kuKesareya; akanyamuki mpinji yawufuku yamuchisatu (21:00 hrs). 
24 Ninji, Mukeng'a nianyama akwendela, mushuhu Pawulu, akamutwali chachiwahi kudi nyuuli Filiksi.
25 Hakusoneka mukanda wakwila ninji, 
26 Ami Kalujusa Lisiya, Nidi nakusoneka mukanda weyi eyi nyuuli Filekisi walema nankashi. Tunayimushi mwani. 
27 Yeniwu iyala amukwatili kudi aYudeya, akeng'eli kumuzhaha; hinukuyikasumwisha namashijika, hinukumupulwisha, mulong'a natiya nawu hikaRoma.
28 Chinakeŋeli kwiluka mulong'a wanamwinkuwu, hinukumukunkumwisha kuchota chawu. 
29 Kutiya komana anamwinki mulong'a wansang'u janshimbi jawu, himuloŋa wakutela kufwa hela kumukasaku. 
30 Chananlezhuwu nawu anamushakamini muntu iwu hampúng'a, hinukunyakala kumutemesha kudeyi, hinukuleja ánamuholokeli nami akenzi nakumuholokela kujeyi. Shalenu chachiwahi.
31 Jichi mashijika hiyakwila mwayilezheluwu, hiyakumutambula Pawulu nakumutwala kuAntipatila nawufuku. 
32 Chikunachi, hiyakumushiya nawakwatuwalu; wena hiyakufunta kwitala jamashijika. 
33 Chanashikuwu kuKesaleya, hiyakumwinka nyuuli mukanja, ashikizha niPawulu kuji yena.
34 Chanawutang’iyi hakwihula ninji, Himuntu wakwilung’anyi? 
35 Chanelukiyi ninji himuntu wakuSilisiya, hakwila ninji, Nakatiya nsang’u yeyi chachiwahi chakenzawu anakuholokeli. Hakulezha mashijika ninji muhembenu mwitala jaHeloji jawanta.
Kapetulu 23
24
1 Chimunahiti mafuku atanu, kaplistu muneni Ananiya hakushika nawakulumpi amu, niihaku jawu izhina jinji Telitulu. Hiyakumulezha nyuuli mulong’a waPawulu. 
2 Chanamutambikuwu Telitulu, yena hakutachika kushimuna mulong’a waPawulu. Ninji, Chiwunatushakamishi chachiwahi chamwena, niyuma yatama yayivulu yamwenang’a munza wetu wunayololi jehi namaaneyi, 
3 twachitambulang’a mafuku ezhima mwezhima, eyi Filiksi waswezha kulema nankashi, twasakililang’a nankoshi zhazhivulu.
4 Ilang’a hinakeng’i mwani kukulabishaku, nakenja kakuzeyesha. Nikumini jakukulembelela wututiyi tumazu twanti naluwi lwambala wekala nalu. 
5 Iyaliwu tunamumoni hikavuba, wasang’umunang’a mazhita mwahita aYujeya mumpata yamunu mwishina yezhima. Himukulumpi wawakwachaaku chawaNazaleta 
6 Yeniwu wajing’i nakweseka ninji azhiloli Tembeli; tumukwata nikumukwata netu tumusompeshi mwaya nshimbi yetu.
7 Ilang’a mukulumpi muneni wamashijika Lisiya hakwinza nanjombu yayeni, hakutwamukayi. 
8 Hakulezha etu tunamuholokeli, ninji twinzi kujeyi. Mwihuli tuhu eyi aweni, wiluki chachiwahi mwezhima mutunamwinkeli nyilong’a. 
9 AYujeya niwena hiyakukoleshamu nawu chalala kwaamu.
10 Nyuuli chanamulezhiyi nachikasa ninji ahoshi, Pawulu hakwakula ninji, Chineluki nami eyi wunasompeshi jehi munza wetu nyaka yayivulu, jichi natiyi kuwaha kujihakwila. 
11 Eyi aweni wukushinshika tuhu chinayili kuYelusalema nakujifukula kuji Nzambi, kanja muhiti nimafuku ikumi nayeji (12). 
12 Hiyanweni muTembeli nakutajika namuntu niwumuku; hela kuvulumuna ipumba mumashikola aweni, hela tuhu mung’anja nehi. 
13 Hiyakutwesha kunhisha nayuma yananholokeluwuku.
14 Hela chochu, nukwitezha tuhu kujeyi nami nakalakelang’a Nzambi yawankakulula zhetu mwaya chaaku chatenang’awu nawu Nzhila; netiyang’a yuma yezhima mwaya nshimbi, niyanasonekuwu atuplofwetu. 
15 Namukuhwelelang’a Nzambi mwomwakuhwelelang’awu niwena nawa, nami kwamba kekala kusang’uka kwawalong’a nikwawabula kulong’a. 
16 Chinaching’ezhang’a mwenimu najikwatishang’a nankashi, kulonja nijimoni nawa, nami kuji Nzambi nikuji antu nabuli mulong’a mafuku ezhima.
17 Jichi jinu chiyahitili nyaka yayivulu, chinajing’i nakuletela akwetu akwamunza wami yamukunkulu, nikulambula Nzambi, 
18 aYujeya akuAsiya hiyakunwana najizhilika jehi muTembeli, chakaji izaza hela tuhu ipumba. 
19 Wenowu jiwu atezhi kwinza kunu nakunholokela kujeyi, neyi akweti nsang’u nanami.
20 Hela wenowu ashimuni tuhu chuma chatama chamwenuwu chinemani muchota; 
21 kwizhi jojizu jinemeni nakubijika nang’ovu mukachi kawu nami, Muji nakunsompesha lelu nsang’u yakusang’uka kwawafu.
22 Filekisi, nanochu chelukayi jehi nsang’u yaNzhila chakashinshi, hakuhachika nsang’u ninji, Chakenzayi mukulumpi muneni wamashijika Lisiya, nakasompa nsang’u yenu. 
23 Hakumulezha mukulumpi wamashijika kumuhemba chachiwahi mukaleya chakaji kumukabisha; ninji bayi alekesha amabwambu zhinji kwinza nakumukalakelaku.
24 Chimunahiti mafuku amakwawu, Filiksi hakwinza nang’ojinji Jlusila, yena nawa hikaYujeya, hakutambika Pawulu, hakumutiya chakushimunayi nsang’u yinji yakukuhwelela Klistu Yesu. 
25 Chashimwiniyi zhakulong’a, nizhakujihemba, nizhakusompa kwamba kenza, Filiksi hakuzaala woma; hakwakula ninji, Lelu yang’a kweyi; neyi namoni hahawahi nakakutambika.
26 Hakukuhwelela ninji akumwinka mali kuji Pawulu; jihu hafuminang’a kumutambika nakuhanzhika ninji hanti nahanti. 
27 Chimunahiti nyaka yiyeji, Filiksi hiyakumuswana kuji Polokiwu Festusi. Chakeng’eliyi Filiksi kutiyisha aYujeya kuwaha, hakumulekela Pawulu mukaleya.
Kapetulu 24
25
1 Chanenziyi Festusi mwilung’a oju, chimunahiti mafuku asatu hakufuma kuKesaleya, hakuya kuYelusalema. 
2 Akulumpi zhawatuplistu niakulumpi zhawaYujeya alema, hiyakumuholokela Pawulu kuji yena. 
3 Hiyakumulembelela nawu, Atwanakeni mwani, atukwashuku; mumuleti Pawulu enzi kuYelusalema. Elili nawu amubelamini, akamuzhahili munzhila.
4 Ilang’a Festusi hakwakula ninji, Pawulu wuji mukaleya kuKesaleya, ami aweni keng’a niyi kwenoku. 
5 Jichi niyi nawakwenu alumbuluka; neyi haji chuma chatama chaneliyi akamuholokeli tuhu.
6 Chimunahiti jehi mafuku atanu nasatu inji kwizhi ikumi, hakuya kuKesaleya. Chikunachi, hakushakama hetanja jakusompela, hakulezha antu kumuleta Pawulu. 
7 Chanenziyi, owu aYujeya afumini naFestusi kuYelusalema hiyakwimana kuji Pawulu kwi-njo, nakumwinka nyilong’a yatama yayivulu. Hela chochu, hiyatwesheli kumuhishaku. 
8 Pawulu hakujihakwila ninji, Hela nshimbi yawaYujeya, hela Tembeli, hela Kesali, hinayitamishi nihantuku.
9 Ilang’a Festusi, wakeng’a jehi kuyitiyisha aYujeya kuwaha, hakumwihula Pawulu ninji, Wukwitezha kukanjuka kuYelusalema, akakusompesheluku yumiyi kumesu ami, tahinji? 
10 Pawulu hakwila ninji, Nemani kwami kwitanja jaKesali jakusompela, kwatela kunsompeshelawu. Hinakong’eli aYujeya chatamaku; hela eyi aweni wunelukumu chikupu,
11 Neyi ami nakong’ang’a chatama, hela neyi nela jehi chuma chatela kufwa, hinakaani kufwaku. Ilang’a neyi yananholokeluwu yakutwamba, hikuji muntu wukutwesha kunlubula kuji wenaku. Niyi kwami kuji Kesali. 
12 Festusi, chanashakamiyi hampúng’a nachota chinji, hakwakula ninji, Chiwunalombi kuya kuji Kesali, wakaya kuji Kesali.
13 Chimunahiti mafuku antesha, Aglipa hakushika kuKesaleya naBelenisi, nawu amwimushi Festusi. 
14 Chaneluwu achiji kulabalaba mafuku amavulu, Festusi hakumwawila mwantowu nsang’u yaPawulu, ninji, Kunu kuji iyala alekelawu munyonzhi kuji Filiksi. 
15 Chinajing’i kuYelusalema, akulumpi zhawatuplistu niakulumpi zhawaYujeya hiyakumuholokela kujami, nawu nimuhishi. 
16 Hinukuyakula nami, kusha muntu mukaleya chakaji kujimona nawakwakumuholokela mesu namesu, amoni zhakujihakwila nansang’u yanamuholokeluwu, hichaaku chetwetu aLomaku.
17 Chapompeluwu kunu, hinalabiluku, ilang’a jojifuku jalonjelumu, hinukushakama hetanja jakusompela; hinukulezha antu kumuleta yenowu iyala. 
18 Chanemanuwu akwakumuholokela, hiyateneni nyilong’a yatama yiji neyi munatong’ozhokeluku; 
19 komana anamuholokeli tusang’u twayizhila yawu, nimuntu izhina jinji Yesu wafwili, atenang’ayi Pawulu ninji wamumi. 
20 Chinelili nami nizhinoki mwakwihwila nsang’u iyi, hinukumwihula nami, Wukwitezha kuya kuYelusalema, akusompesheluku nsang’u iyi, tahinji?
21 Ilang’a chaneliyi Pawulu nalombi jehi ninji amuhembang’a nichamba kamuketwilawu mulong’a kuji Agusitusi, hinukulezha antu nami amuhembi tuhu mukaleya, nichinakamona zhakumutemesha kuji Kesali. 
22 Aglipa hakumwila Festusi ninji, Ninami nakeng’i kumutiya yeniwu iyala. Festusi ninji, Kumajiki wakamutiya.
23 Chikunachi Aglipa hakwinza naBelenisi, nawanta waweni; hakwing’ila mwitala jakuhoshela nyilong’a, hamu nawakulumpi anzhita, niantu amung’anja alema. Festusi hakulezha antu kuleta Pawulu. 
24 Festusi hakuhosha ninji, Eyi mwanta Aglipa, ninenu amayala ezhima tuji nenu munu, iwu iyala munamoni iwu, anamuholokeli kujami kuji aYujeya ezhima. KuYelusalema, nikunu nawa, hiyakumbijika nawu hatela kuhanja nawa cheng’uku.
25 Ami hinamumoni namulong’a wakutela kufwaku; jichi chaneliyi yomweni nalombi jehi ninji ayi kuji Agusitusi hohu, ami hinukwila nami nimutemeshi tuhu. 
26 Hinamoni nsang’u yalumbuluka yinukusoneka kuji mwanta wamuku; jihu hanafumi kumuleta kumesu enu, nankashi kumesu eyeyi mwanta Aglipa, kulonja tumwihuzholi, tumoni mwakusonekela. 
27 Mulong’a natong’ozhoki nami hichikweti maana kutemesha muntu wamukaleya chakaji mukanja wakushimuna nyilong’a yamuholokeleluwuku.
Kapetulu 25
26
1 Aglipa hakumwila Pawulu ninji, Anakwitezhi kujihakwila eyi aweni. Pawulu hakwolola chikasa hakujihakwila; 
2 ninji, Eyi mwanta Aglipa, natiyi kuwaha mwani kujihakwila kumesu eyi ifuku jalelu, nihiti mwezhima mwananholokeluwu kuji aYujeya. 
3 Mulong’a eyi aweni weluka jehi nankashi yaaku yawaYujeya yezhima, nimwehuzholang’awu; jichi nalembi mwani, jung’umiki wuntiyilili chachiwahi.
4 AYujeya ezhima aneluki munekalilang’a mwezhima kufumisha kuwukwenzi wami, mukachi kamunza wetu nimuYelusalema. 
5 Awenawu aneluki kufumisha kutachi, chinajing’i kaFwalisewu, chochaaku chakwitiya kwetu kwaswezha kuzhila. Neyi etezha kushimunamu, aji kushimuna tuhu.
6 Nsang’u yinemeni nakunsompesha yoyakuching’ezha chuma chakaniniyi Nzambi ankakulula zhetu. 
7 Chochakalakelang’a nyichiji yetu ikumi nayiyeji (12) nang’ovu, niwufuku nimwaana, nawu amba kachimona. Kuching’ezhoku jiku kunanholokeluwu aYujeya, eyi mwanta. 
8 Mulong’anyi mwamonang’a kukala kukuhwelela chasang’ulang’ayi Nzambi afu?
9 Chalala ami aweni natong’ozhokelang’a nami chachiwahi kwila yuma yayivulu nakujikang’a nezhina jaYesu wakuNazaleta. 
10 Eng’ang’i, nelilang’a muYelusalema mwenimu nawa. Chinatambwili wanta kuji akulumpi zhawatuplistu, hinukukasakasa akwakuzhila amavulu, hinukuyisha mutuleya. Chajing’i nakuyizhahawu, ami najing’i nakwitezhamu. 
11 Nayibabeshelang’a kakavulu mwahita mashikola ezhima; nesekelang’a kuyikanzhikizha kulonja atuki Nzambi. Chinaswezhelang’a kuzuwa nankashi, hinukuyikabishang’a hela kunyikala yakumatung’a acheng’i.
12 Eyi mwanta, chinajing’i munzhila yami yakuya kuJamakasa namukanja wawanta wakunyinka kuji akulumpi zhawatuplistu, 
13 iku niji munzhila, itang’wa jinashiki jehi mukachi kewulu, hinukumona chezhezhi chiji nakufuma mwiwulu, chakubajika kutong’eka kwamwaana wetang’wa, hichikutong’ekela hinajing’i ami nawakwetu nenjelang’a nawu kwi-njo. 
14 Chitunajimbuki wezhima wetu hamaseki hinukutiya izu jakung’ila mwijimi jaHebelu nawu, Eyi Sawulu, Sawulu, wankabishilang’aji? Ochu chiwuji nakusobola kunyumba, yiji nakukulemeka.
15 Nami, Yeyinyi Mwanta? Mwanta ninji, Yami Yesu wakabishang’a. 
16 Nyamukaku jinu wimani; chinamwekani kujeyi nalonji nikukunzhiki kumujimu wakwikala mukwakukalakala nichinsahu, nanochu chiwunanmonami, nichiwamba kanmona. 
17 Nakakupulwisha kuji aYujeya nikuji aZHentili kunukukutemesha, 
18 kulonja wutoneshi mesu awu, abalumuki afumi kumwijima eng’ili muchezhezhi; afumi kuwanta waSatana ayi kuji Nzambi; kulonja amoni kuyanakena nshiji, atambuli wuswana hamu nanawa aneli azhila nakunkuhwelelami.
19 Eyi mwanta Aglipa, chimwenu chamwiwulu chinamweni hinachijiwiluku. 
20 Hinukutachika kushimuna kuJamakasa, nimuYelusalema, nimwahita itung’a jaYujeya jezhima, nikuji aZHentili nawa, nami abalumuki munyichima atali kuji Nzambi, akong’i nyijimu yatelela kubalumuka mumuchima. 
21 Jiyi nsang’u yankwatililuwu aYujeya muTembeli, hiyakweseka nikunzhaha.
22 Chanankwashuwu kuji Nzambi, jichi chinamoni kukakela kushika nikwifuku jalelu, nakushimwina nianyanya niamaneni. Hinashimunang’a yacheng’uku, ching’a yoyashimwinuwu jehi atuplofwetu naMosi nawu yakenza; 
23 yoyu nsang’u yakwila nawu Klistu ching’a akakabi, akekali wakusambila kusang’uka muji afu, kulonja kumwekesha nachu chezhezhi kuji aYujeya nikuji aZHentili.
24 Chajing’i nakujihakwilayi Pawulu mwenomu, Festusi hakuhosha nezu jang’ovu ninji, Eyi Pawulu, waanjala! Maaneyi aswezha jiwu anakukozhezhi kwanjala. 
25 Kuchinka Pawulu ninji, Eyi Festusi waswezha kulema, hinaanjaluku; ilang’a hinukuhosha mazu alala, amumesu mwawunja. 
26 Mulong’a mwanta wambala niji nakuhosha ninji chakaji chibeng’u, yena nayiluki yumiyi, ninami nawa neluki chikupu nami yumiyi hiyakuyamba yenaku, mulong’a yumiyi hiyayilili kumbajuku.
27 Eyi mwanta Aglipa, atuplofwetu wayikuhwelelang’a? Neluki nami wayikuhwelelang’a. 
28 Aglipa hakumwila Pawulu ninji, Nakunshinzhila chenochu chantesha hohu, keng’a wumbalumuni niikali mukwaKlistu! 
29 Pawulu ninji, Hela chantesha hohu, hela chaswezha kuvula, nalombi kuji Nzambi nami, akubalumuni nineyi, niantu ezhima aji nakuntiya lelu, mwikali neyi chinekalami; ilang’a chakubula kwanawa maleng’i hohu.
30 Mwanta hakunyamuka, ninyuuli, niBelenisi, niakwawu ajing’i nakushakama nawu. 
31 Chanayuwu kumbaji, hiyakuhanzhika nsang’u oyu mukachi kawu. Hiyakutiyang’ana nawu, Iwu muntu haneli yuma yakutela kufwa hela yakumukasa munyonzhuku. 
32 Aglipa hakumwila Festusi ninji, Iwu muntu, neyi wabula kwila ninji niyi kuji Kesali, mutenowu aji kumuumbaku tuhu kwinji.
Kapetulu 26
27
1 Chaneluwu nawu twakayi kuItaliya muwatu, hiyakuyinka Pawulu nawakwakaleya amakwawu kuji mukulumpi wumu wamashijika, izhina jinji Yuliyusi, wamuchenju chaAgusitusi. 
2 Hitukwing’ila muwatu wakufuma kuAjamitumi, wukukeng’a kunyamuka henohu nakuya munzhila yakukulisha Asiya, nakukunkakunka kunyikala yakwenoku. Hitukuya hakalung’alwizhi muwatu owu tuji naAlisitaka, kaMasijoniya wakuTesalonika.
3 Chikunachi tujata nikuSijoni. Yuliyusi wamwilili Pawulu chachiwahi, hakumwitezha kuya nakujya nawamabwambu zhinji. 
4 Hitukufuma kwenoku muwatu nakukulisha Kipilosi, mulong’a mpepela zhajing’i nakukeng’a kutufuntisha munyima ho-o. 
5 Hitukuketula muhong’i wamukalung’alwizhi, wela Silisiya iku, Pamfwiliya iku; tushika nikuMila wamuLisiya. 
6 Kwenoku mukulumpi wamashijika hakumona watu wakuAlesanjeliya wuji nakuya kuItaliya; hakutwing’izhamu.
7 Watu wetu hiwukwenja chovu chakukabakana hohu mafuku amavulu, tushika nikwatalang’ana naKinijusi. Chiyineli mpepela yichiji kukeng’a kutufuntisha munyima, hitukuya nakukulisha Keleta kwatalang’ana naSalimoni. 
8 Kwenoku twakulishili chakukabakana hohu, tushika nikwatenang’awu nawu kuMenzhi Awunja, kwakwihi namukala waLaseya.
9 Chimunahiti mafuku amavulu, nikwenja kwela jehi kwafwana, mulong’a mafuku akuleka kujya achijika Chakubuta Nshiji anahiti jehi, 
10 Pawulu hakuyikonkomwena ninji, Enu akwetu, natong’ozhoki nami lwenju lwetu lwakekala lwakala, lwakukisang’ana yuma nankashi, hiyikumba yiji muwatu hohuku, hela ninetu aweni kwizhi twakafwa tuhu. 
11 Mukulumpi wamashijika wabang’ili chalala mukwakwenjesha watu nimwiniwatu, hakwila chahosheliyi Pawulu yena kubang’amu nehi.
12 Mulong’a mwenomu mwawong’akana mwabulili kuwaha kuchelukilamu tukwezhi twamashika, jichi amavulu hiyakwila nawu tufumi kwenakunu muwatu, tuyi tukabili kushika kuFwenisi, tuchelukili kwenoku. Fwenisi himukala wakuchikumu chakuKeleta, kwatala iku kukabeta, iku kumusela, iku nawa kukabeta kakwawu kwekala kwawong’akana. 
13 Chitunamoni mpepela yakukabeta kakuchijiilu hiyikukunka chovu chovu, atong’ozhoka nawu anamoni mwakeng’awu; hiyakufumisha mumenzhi chikung’u chakwimikisha nachu watu, hiyakukulisha Keleta kwakwihi nachikumu.
14 Ilang’a chakaji nikuleha, hikukwinza haji watu mpepela yaswezha ng’ovu yakufuma kumusela. 
15 Chiyinakwati hawatu wetu, hiwukukang’anya kutala kukwinza mpepela, hitukukumina jakuyovwahila, tuhung’umuka nikuhung’umuka tuhu. 
16 Chitunahiti mumukulishu wakachitutu kanyanya izhina jaku Kawuja, hitukukasa kawatu ketu kakwawu chakukabakana hohu;
17 chanakikokuwu kwiwulu hiyakuzhing’azhing’a watu weneni nanyonzhi yamaneni nankashi nawu awukoleshi. Chanatiyuwu woma nawu keng’a atunatili hawusekulula namalola kuSilitisi. Hiyakulemuna mahina akwenjesha nachu watu, hitukukumina jakuhung’umuka. 
18 Chikunachi, tuchiji kukabakana nankashi nanoyu mpepela yaswezha, hiyakutachika kunata yuma yamuwatu mumenzhi.
19 Hefuku jamuchisatu hiyakunata yuma yakwenjesha nachu watu namakasawu aweni. 
20 Chineli nimutena nitutumbwa kututong’ekela mafuku amavulu nehi, oyu mpepela yeneni yichiji kukunka, kukuhwelela kwezhima kwakwila netu tukuhanja hikukutufuma.
21 Chanashakamuwu nanzala mafuku amavulu, Pawulu hakwimana mukachi kawu ninji, Enu akwetu, neyi mwantiyilili, mutenowu mwabulili kufuma kuKeleta, mubuli kumona kukabakana kwezhimiku, nikuzhimbesha yuma. 
22 Ichi jinu nukuyikunjezha nami tiyenu kuwaha, hikukufwa mwinenu hela wumuku, ching’a yowu watu hohu.
23 Mulong’a wufuku wowenawunu kang’elu kaNzambi yami, wánheta inakalakelang’a nawa, wemana kunijami. 
24 Hakung’ila ninji, Eyi Pawulu, bayi wutiya womaku; ching’a wakemani kumesu aKesali hohu. Tiya, Nzambi nakwinki jehi akwenu ezhima wuji nakwenja nawu muwatu. 
25 Jichi jinu enu akwetu, tiyenu kuwaha mulong’a namukuhweleli Nzambi, neluki chikupu nami mwanahoshiyi mwakamwekana mwezhima. 
26 Hela chochu, akatunatila hachitutu chimu.
27 Chiwunashiki wufuku wekumi nachiwana (14), hitukuhung’umuka niniku niniku mukalung’alwizhi kaAjiliya. Kwizhi kwela jehi mukachi kawufuku, akwakwenjesha watu hiyakutong’ozhoka nawu hiyakuya nakuswila kwakwihi nampata yimu. 
28 Hiyakweseka namwonzhi mwakunamina menzhi, hiyakuwana kuji zhimita 37. Chihanahiti mpinzhi yanti hiyakweseka cheng’i, hiyakuwana kuji zhimita 27. 
29 Hiyakutiya woma, nawu keng’a atunati hamalola akuchikumu; hiyakuzelumuna yikung’u yiwana yakwimikisha nachu watu kuntong’i yakunyima; hiyakulombela nawu kuchi.
30 Akwakwenjesha watu hiyakukeng’a kutemuka, anazelumuni jehi kawatu kanyanya mumenzhi, kulonja ajimbani nawu tukukeng’a kuzelumwina yikung’u yakwimikisha nachu kuntong’i yakumbiji. 
31 Jichi Pawulu hakumwila mukulumpi wamashijika nimashijika ninji, Neyi wenawa akubula kushala muwatu himukutwesha kuhanjaku. 
32 Mashijika aketula ninyonzhi yakawatu oku, hikakuholoka mumenzhi.
33 Chikwakeng’eli kucha, Pawulu hakuyilembelela wezhima wawu, ninji jyenu. Ninji, Lelu ifuku jekumi nakawana (14) jimunashakami nanzala, kujyahu chuma nehi. 
34 Jichi nalembi mwani, jyenu muhanji; hikwakazhimbala hela lusuki lwamuntu nilumuku. 
35 Chanahoshiyi ochu, hakutambula jinkenji, hakumusakilila Nzambi, iku wezhima wawu amutiyang’a; hakujihumuna nakutachika kujya.
36 Wezhima wawu hiyakutiya kuwaha, hiyakujya niwena nawa. 
37 Kubomba etu antu ezhima twajing’i muwatu owu, twashika munkulakazhi zhiyeji namakumi atanu nayeji nawantu atanu nawumu (276). 
38 Chanekutuwu, hiyakunata tijiku mumenzhi kulonja kupepelesha watu.
39 Chikunachi, hiyelukili mpatoyuku. Nawu atali, hiyakushinshika kumu kwawong’akana, kuji wusekulula kuchikumu; hiyakutiyang’ana nawu tukung’ikiluku watu, neyi tunatweshi. 
40 Chanaketuluwu nyonzhi yayikung’u yakwimikisha nachu watu, hiyakuyilekela mumenzhi; hiyakukasununa yilapu yajing’i yakwolola nachu watu, hiyakulema ihina jakumbiji kulonja jikwati mpepela, hiyakweseka kuya kuchikumu. 
41 Ilang’a chanashikuwu halunjuka wusekulula,watu hiwukukakela hawusekulula; ntong’i yakumbiji hiyikukakela mbe, ilang’a ntong’i yakunyima hiyikutachika kubaluka nang’ovu zhamankanja.
42 Mashijika atiyang’ana jehi nawu akazhahi akwakaleya, nawu akenja kela amakwawu akasala, hiyakapuluka. 
43 Ilang’a mukulumpi wamashijika wakeng’eli kumuhanjisha Pawulu, jichi hakuyilekesha kwila mwenomu. Hakuyilezha ninji, antu ezhima anatweshi kusala ajumbi mumenzhi akashikang’ahu jehi kumpata. 
44 Anabuli kutwesha kusala akwati kumapulang’a, hela kuyuma yakuwatu, chaneluwu mwenomu hiyakupuluka chachiwahi, ashika nikuchikumu.
Kapetulu 27
28
1 Chituneli tunapuluki jehi, hitukwiluka izhina jachitutu ochu netu Melita. 
2 Enimbu hiyakututambula wezhima wetu naluwi nankashi, hiyakubutula kesi mulong’a kwajing’i nakunoka nvula, nichishika hamu.
3 Pawulu chanakung’uliyi chita chansonsu, nachishi jehi hakesi, kabanjayula chanatiyiyi iyena, hikakufuma hakesi hikakulamata kuchikasa chinji. 
4 Enimbu chanamonuwu kapela nalamati jehi kuchikasa chinji, hiyakujilezha muntu namukwawu, nawu, Chalala iyaliwu himbanzhi, hela wapuluka jehi mukalung’alwizhi, Mukwakulong’a hanamwitezhi kuhanjaku.
5 Ilang’a yena hakumujikumwina kapela mukesi, kutiya kukata nehi. 
6 Wena enimbu atong’ozhokeli nawu keng’a hanani, inji kwizhi tukukasumuka najimbuki nafwi jehi. Chaneluwu talile-e, kumumona yena hanatiyi chuma chatamaku, hiyakubalumuka munyichima yawu, nawu komana himukishi.
7 Kwenoku kwajing’i mpata yamwanta wachitutu ochu izhina jinji Pubilusi. Yena hakututambula hakutujiisha chachiwahi mafuku asatu. 
8 Chelili tata yaPubilusi nakami jehi nayikatu yamusong’u wamashika nikapokota, Pawulu hakwing’ila mwajing’iyi, hakulombela, chanamunang’ikiyi makasa, hakumukolesha. 
9 Chaneliyi mwenimu, antu amakwawu ahachitutu ochu ajing’i nanyisong’u, hiyakwinza, hiyakuyikolesha nawa. 
10 Hiyakutulemeshang’a nakutwinka yuma yayivulu; chitwakeng’eli kuya muwatu hiyakushamu yuma yayivulu yakujiila munzhila.
11 Chimunahiti tukwezhi tusatu, hitukuya muwatu wakufuma kuAlesanjeliya, wukweti chinzhikizhilu chawakishi ampamba, Kasto niPoluki, wachelukilaku jehi nvula kuchitutu ochu; 
12 tujata nikuSilakusa, hitukuzhing’ilaku mafuku asatu.
13 Kufuma kwenoku hitukuya niniku niniku, tunyeng’umuka nakushika nikuLegumi. Chikunahiti ifuku jimu, mpepela yakukabeta kakuchijiilu hiyikutachika kukunka, tushika nikuPuteyoli mumafuku ayeji hohu. 
14 Kwenoku hitukuwana anakwetu, hiyakutulembelela tushakami nawu mulungu wumu. Nkumininaku tushika nikuLoma. 
15 Chanatutiyuwu kuLoma, anakwetu hiyakwinza nakutukinkilila kuwulanjilwilu waApiyusi, nikuYisolu Yisatu. Pawulu chanayimoniyi, hakusakilila Nzambi, akwata ning’ovu.
16 Chituneng’ili muLoma, hiyakumwitezha Pawulu kushakama kankawinji neshijika wamuhembelang’a. 
17 Chimunahiti mafuku asatu, Pawulu hakutambika akulumpi zhawaYujeya. Chanapompuwu hamu, hakuyilezha ninji, Enu akwetu amayala, ami hinakong’i chuma chakutamisha akwetu aYujeya, hela yaaku yawankakulula zhetuku. Hela chochu, ankwatili kuYelusalema nakunlubula kuji aLoma; wena hiyakung’usha mukaleya. 
18 Wena chanang’ihuzholuwu, hiyakukeng’a nawu ang’umbuku, mulong’a hiyanmweni nachitela chakufwaku.
19 Chanatiyuwu aYujeya kutama mwenomu, ami hinukumona nami kunashali zhakulomba kuya kuji Kesali hohu; ilang’a hinikweti mulong’a wakuholokela akwamunza wetuku. 
20 Jihu hanafumi kuyitambika, nami niyimoni nihoshi nenu. Anankasili ileng’i iji nsang’u yakuching’ezha kwaching’ezhang’awu aIsalela.
21 Wena hiyakumwila nawu, Hitunatambuli nyikanja yakufuma kuYujeya yakukuteneyuku. Hela anakwetu enzhili kunu, kukushimuna hela kukutena chatama nehi. 
22 Ilang’a tunakeng’i tukutiyi muwatong’ozhokang’a eyi aweni; hakwila chaaku ichi tweluka jehi netu achitenang’a chatama kwezhima kwezhima.
23 Chiyanatiyang’anuwu ifuku, aYujeya amavulu nankashi hiyakwinza kwitala kwashakaminiyi. Yena hakuhita munsang’u oyu, hakushimuna wanta waNzambi, hakuyilumbulwila nsang’u yaYesu, chakufumisha munyikanja yanshimbi yaMosi, niyawatuplofwetu, kufumisha kubujiji njo-o nikumelela. 
24 Amakwawu hiyakwitezha mwahosheliyi, amakwawu hiyakuleka.
25 Chanabuluwu kutiyang’ana mulwawu, hiyakujifuminamu. Henohu Pawulu nahoshi jehi izu jimu ninji, Mwalala mwahosheli Spilitu Wazhila nawankakulula zhenu muji kaplofwetu Isaya, 
26 cheliliyi ninji, Yaku wakalezhi antu awa neyi, Kutiya mukutiya, himwakashinshika nihantuku; Kumona mukumona, himwakeluka nihantuku.
27 Mulong’a nyichima yawantu awa yinasupi jehi, matu awu anazhiki, Nimesu awu anazhimi; akenja kamona namesu awu, Akenja katiya namatu awu, akenja kashinshika munyichima yawu, Akenja kabalumuka hinukuyuuka.
28 Jichi ilukenu nenu iwu wamwinu waNzambi anawutemeshi kuji aZHentili; komana wena akatiya. 
29 Chanahoshiyi mazu awa, aYujeya hiyakufumaku hiyakutajika nankashi mukachi kawu.
30 Pawulu washakamini nyaka yiyeji yamana chikupu mwitala jinji jakujifwetela, hakutambula antu ezhima ayilang’a mwajing’iyi. 
31 Hakushimunang’a wanta waNzambi, nakutena nsang’u yaMwanta Yesu Klistu chakaji woma; kwosi nawa wamulekesheluku.
Kapetulu 28