gal
UTF-8
VAGALATIA
VAGALATIA
gal
VAGALATIA
VAGALATIA
MULYAANGO  KWU  1
Inse  Paulu murhumwa  ---Shikanyala khuva ndalaangwa khuva murhumwa khuvirhila khu vunyali vwa vaandu anoho tsingulu tsyu muundu taawe; navutswa khuvirhila khu vunyali vwa Yeesu Kristo khaandi Nyasaaye, Uli Paapa wisimukukhitsa Yeesu Kristo khurhula mu likhutsa.
Vasuuviri voosi vaandi navo hanu, khuhaanaanga mireembe chyeerhu khu makanisya koosi mu litaala lya Galatia.
Nyasaaye Uli Paapa  nu Mwaami weerhu Yeesu Kristo vamulorere tsimbavasi nu khumuha mireembe.
Kristo  yihaana mweene khukhutsa shichira vwooni vweerhu khulondekhana khu lyeenya lya Nyasaaye, Uli Paapa  weerhu, khu akhuvoholore khurhula mu vwooni vwa vaandu vakholaanga matukhu kanu.
Vukhumi vuve khu Nyasaaye mihika  ni mihjka ! Amina --kave ndyo.
Ndi lichenyinywa khuli mwambakhane  vwaangu woyo wamulaanga khuvirhila mu tsimbaavasi tsya Kristo, khaandi mulondaanga Ivanjeri yu lukanu luundi,
shikali khuliho ni Ivanjeri yiindi, navutswa khuli na vaandu mu munye , vamunyakhitsaanga, niveechitsa meechitso ku khukoyanyinya  Ivanjeri ya Kristo.
Navutswa khali niiva ni vaanga khutse anoho indala khu tsingerosi khurhula mwikulu, inyala khu mwirwaatsira Ivaanjeri yu lukanu luundi ikhali ya khwa mwirwaatsira munye, khu tuukha  alaamwe!
Khuli lwa khumali khuvoola, nuunundi ngalukhiraanga khuvoola ndi, niiva muundu aliitsa khu mwirwaatsira Ivaanjeeri yu lukanu luundi ikhali ya khwamwiirwaatsira; khutuukha alaamwe!
Nyala khuva khaava litsoominywa lya vaandu, anoho Nyasaaye khu mbukula khuva mulahi?Anoho nyala khuva njeritsa khu yaansitsa vaandu?Niiva lyeenya lyaanje nu khweenya vaandu vanyaanse, shindukhana  khuva murhumikhi wa Kristo taawe.
Vasuuviri vashyaanje, ndakhayaansi mumanye ndi Ivaanjeeri ya ndamwirwaatsira ,shyiyarhula khu vaandu taawe.
Shindachinyoola khurhula khu muundu, anoho khweechitswa nu muundu taawe;navutswa ndachinyoola khuvirhila mu likhuunula lya Yeesu Kristo khwu inse.
Mwahulira khale makhuuva khulondekhana khuli ndamenyaanga lwa ndali mu idini ya Vayahuuuti, khuli ndataambitsa vululu likaniisya lya Nyasaaye, khaandi khuli ndacheritsa khweenya khulitivitsa.
Ndali ndamanya makhuuva khulondekhana khu idini ya Vayahuuti khuvirha vayahuuti vyi likhula lyaanje, mu vaandu vaanje va ndali ni ndiivulwamu.Ndali nu vuha  vunyiikhi muno, khuloonda  milukha  na meechitso ka vakuuka veerhu.
Navutswa Nyasaaye , yali yandovola nishiri khwiivulwa, khaandi yali ni yaanaanga khuvirhila mu tsimbavasi tsyeetsye; yayansitswa muno
khumanyinya Mwaana weewe, khu ndirwaatse Ivaanjeeri khulondekhana khuye khu vaandu vyi  tsyimbya tsiindi.Shindali ndatsyakhu khurheeva muundu wundi woosi likhuuva lya nyala khukhola vaava.
Khali ndali ni shiri khutsyakhu Yerusalemi khulola vaandu vali vukhurhaanga khuva varhumwa imbeeri waanje inse .Navutswa ndali ni ndi khunjira yu khutsya mushivala shya Arebia, khaandi ni ngalukha mu litaala lya Damasika.
Khu lwi  mihika chivaka chyali chakhavirha, ndatikulukha khutsya Yerusalemi khucheendelera Kefa.Nimenya naye khu matukhu likhomi na karhaanu.
Navutswa avulakhuho murhumwa wuundi wa ndalola, nakhali Yakopo, amwaavo wu Mwaami.
Mu suuviritsaanga imberi  wa Nyasaaye ndi ka muhaandiichiraanga ni ka tooto,shikali khu vuvehi taawe.
Khu lwa matukhu matiitiiti kali kakhavirha, ndasimukha ni ntsya khuchendelera tsisomo stya Siria na Kilikya.
Mu matukhu keene yako vaandu va makaniisya mu lusomo lwa Yudeya, vali navashiri khumanya vulahi vweene,
vali ni vahulira khu vutswa makhuuva ka vaandu vavoolaanga,"Muundu wa khutambitsaanga leero  yirwaatsaanga lisuuvira lya yachelitsaanga khulitivitsa!"
Vaandu veene  yavo, vahaana vukhumi khu Nyasaaye shichira inse.
MULYAANGO   KWA  2
Mihika likhomi na chine ni chya khavirha, ndatiikulukha ni ngalukha Yerusalemi, halala na Baranaba, Navukula khaandi Tito, nukhutsy naye.
Ndasimukha khutsyayo shichira Nyasaaye yali umanyinye malolo kwu khutsyayo.Niinse wavavoolera vimiliri vyi shikhalo shyu muvwivisu makhuuva khulondekhana khu  Ivaanjeeri ya ndirwaatsaanga khu vaandu vyi tsimbya tsiindi.Ndakhola ndyi ni ndi ni lyeenya lyu muhiinsi kwaaanje kwa ndali ni ndakhola mu matukhu kavirha, anoho mumatukhu kanu kulivula khuva kwi  lirukhaka lya  vutswa.
Khali ndyo, murhumikhi wa shyaanje Tito, khali niiva yali Muguriki, shyiyanikwa khu kushevwa taawe;
khali niiva khwaliho na vasuuviri valala vu vuvehi, venyaanga  ashevwe.Vaandu veene yavo vinjira mu mukaanda kweerhu, khuli vaandu vu khweenya khurhunikhitsa kakholekhaanga, ma nivikhola khuva khuli ni vaandu vakhusaanganga navo mu lisuuvira, khurhunikhitsa khwenya khumanya vuvoholole vwa khuli navwo mu Yeesu Kristo; nikhali  vali ni lyeenya lyu khu khukhola khuva varhukwa,
navutswa khwambakhana khuvaha vwiyaangu khali hatiitiiti heene, khu katooto karhulaanga khu Ivaanjeeri katsiririre khuhiindira mu munye.
Navutswa yavo vali ni vavukulwa khuva vimiliri ( Mbolaanga ndyo shichira ka vakhola,  shikanyala khumbeenditsa mwooyo  vaava,Nyasaaye avulakhu muundu wa yihoneraanga )mbolaanga ndi vimiliri veene yavo vashiri khumbolerakhu, khali shiindu shyoosi shinyala khu khoonya.
Khu luveka luundi valoola Nyasaaye yali umbeere muhiinsi ku khwirwaatsa Ivaanjeeri khu vaandu vi tsimbya tsiindi vaandu vavulaa khushevwa, munjira indala nseere khuli lwa Petero yali ni yaheerwa muhiinsi kwi khwirwaatsa Ivaanjeeri khu Vayahuuti vashevwa.
Ndakholwa khuva murhumwa wa vaandu vyi  tsimbya tsiindi khuvirhila mu tsingulu tsya Nyasaaye, khuli lwa Petero yakholwa khuva murhumwa  khu Vayahuuti.
Yakobo, Petero, na Yuhaana vali ni vamanyikhana khuva vimiliri, vamanya vulahi vweene ndi Nyasaaye naye yali na mbeere muhiinsi mulahi  kweene yuku, khu lwa yako va khukumira mu makhono keerhu inse na Baranaba, khumanyinya ndi voosi khukholaaanga muhiinsi mulala.Khwavuchilitsana ndi yinse na Baranaba khulatsya khukhola  muhiinsi mu vaandu vyi tsimbya tsiindi navo vatsi khukhola mihiinsi mu Vayahuuti vaavo vashevwa.
Shiindu shilala shyoonyene shya vakhurheeva khukhole, ni shyu khwiitsukhitsa vamanani, shiindu shya ndikoombaanga khukhola nu mwooyo kwoosi.
Navutswa lwa Petero yatuukha mu litaala lya Antiokia, ndamukaya havulavu, shichira ni kyirikali yali akholi vwoonekhu.
Valala khu vaandu khurhula mu ihiiri ya Yakobo vashiri khwiitsaho, Petero yali na lileenje shyukhulya na vasuuviri vyi tsimbya tsikhashevaangwa.Navutswa lwa vaandu veene yavo vali vakhatuukha, yiyahula nu khwileeha  haluveka, ni yambakhana khutsyanyinya khulya halala na vasooleri.Shichira yarhia vaandu vali ni tsinganakani tsyu khwenya vaandu vi tsimbya tsiindi vanikwe khushevwa khuli Vayahuuti.
Vasuuviri Vayahuuti  vaandi viyunga mu vwikhola kholitsi vwa Petero, vu khuva wi likhola lyu vuluunji; khali kachira Baranaba nakoyanyinywa nu mwiima kwaavo ku khwiikhola kholitsa khuva valuunji.
Navutswa lwa ndalola shiindu shivulakhuho shya tooto shya vakholaanga mu likhola lyaavo khulondekhana khu Ivaanjeeri, ndamukaya Petero imberi waavo voosi sichi na moni, "Niiva yiwe uli Muyahuuti, khaandi umenyaanga khuli muundu urhulaanga mu tsimbya tsiindi, navutswa khuli Vayahuuti taawe; shichira shina unikaanga vaandu vi tsimbya tsiindi  vamenye khuli Vayahuuti?"
Ni kyirikali khutse veene khuli Vayahuuti mu lwivulu, navutswa shyukhuli khuli vaandu vyi tsimbya tsiindi vakholaanga vwooni taawe.
Navutswa khwamanya ndi muundu akholwaangwa khuva wi likhola lyu vuluunji imberi wa Nyasaaye  khuvirhila mu  lisuuvira mu Yeesu Kristo; shikanyalikha khuva nu khu lwu  khukhola   ka Malako kenyaanga taawe. Muundu avulakhuho, unyala khukholwa khuva wi likhola lyu vuluunji imberi wa Nyasaaye,shichira akholaanga ka Malako kenyaanga.
Navutswa niiva khuchelitsaanga khukholwe khuva valuunji imberi wa Nyasaaye khuvirhila mu Kristo, khunyolekha khuva vooni, khuli vaandu vyi tsimbya tsiindi vali ---yaka kanyala khuva kamanyinyaanga ndi Kristo naye uchiraanga vwooni  nu vuvaho? Shikali ndyono taawe!
Navutswa niiva ngalukhiraanga khumbakha viindu vya ndali ndasaambula, kanyala khuva kamanyinyaanga ni kyirikali ndi niinse  muundu umunakaanga Malako.
Ndi khuli muundu wakhutsila Malako, khu khuvirhila mu Malako ntsilirire khuva mwooyo shichira Nyasaaye.
Ndamala khuvaambwa khu musalapa na Kristo; shyali niinse umenyaanga  vaava,navutswa Kristo naye uli mwooyo mwiinse; limenya lya menyaanga nuunundi mu muviri, menyaanga khuvirira khu lisuuvira mu Mwaana wa Nyasaye, wanyaansa khaandi na khutsa shichira  inse.
Shinyala khwambakhana tsimbavasi tsya Nyasaaye taawe.Navutswa niiva muundu anyala khukholwa khuva wi likhola lyu vuluunji imberi wa Nyasaaye khuvirhila khu Malako, kamanyikhaanga ndi khuvula  shivune  shyachira Kristo na khutsa!
MULYAANGO  KWA  3
Ooh Munye Vagalatia  vasiro! Nu wiina wa valoka?Yeesu Kristo yaviikhwa imberi wi tsimoni  tsyeenyu havulavu ndiina yavambwa.
Ndenya khuhulira khurhula khu munye shiindu shilala:Mwanyoola Rooho wa Nyasaaye shichira mwaloonda Malako anoho mwa  munyoola khuvirhila khu hulira Ivaanjeeri nu khu  chyi suuvira?
Khani muli vasiro varyono? Lwa mwarhaanga na Rooho wa Nyasaaye, mwenyaanga khumalikhitsira  mu tsingulu tsyeenyu veene tsyu muviri?
Linyakhana lyeenyu , lya mwavirhilamu  lyoosi linyala khuva lyali lya vutswa?Ni kyirikali ,lyali lyi shivune?
Nyasaaye amuhetsaanga Rooho, nu khukhola vilolekhitso mu munye shichira muloondaanga Malako, anoho shichira muhuliraanga Ivaanjeeri, nu mu chyi  suuvira?
Khuli Aprahamu ya suuvira Nyasaaye  khuli Mahaandiiko Matakatiifu kavoola,
"Aprahamu ya suuvira mu Nyasaaye;
khaandi shichira lisuuvira lyeelye,
Nyasaaye ya mukhola khuva wi likhola
lyu vuluunji imberi weewe."
Nu vulahi khumanya ndi yavo vali ni lisuuvira , navo vyitsukhulu vatooto va Aprahamu.
Mahaandiiko  Matakatiifu kali kavoola khale ndi Nyasaaye aliitsa khukhola vaandu vi tsimbya tsiindi khuva valuunji imberi weewe, khuvirhila mu lisuuvira.Mahaandiiko Matakatiifu kali kayivaalira Aprahamu khale khuvirila mu Ivaanjeeri: "Vaandu vi tsimbya   tsiindi tsyoosi, valiitsa khukaasitswa khuvirhila mu yiwe."
Vaandu vali ni lisuuvira  va kaasitswa na Aprahamu,  yali muundu  wi lisuuvira.
Vaandu voosi vakholaanga mihiinsi chyaavo khurhwekhitsa ka Malako kenyaanga konyene, yavo vamala khulaamwa.Mahaandiko Matakatiifu kavoolaanga, :Muundu wambakhanaanga khuloonda vuli shiindu shyoosi, shyahaandiikwa mu shitabu shya Malako, wamala khulaamwa!"
Khu lwayako, kali havulavu ndi muundu avulakhuho ,unyala khukholwa     khuva wi likhola lyu vuluunji imberi wa Nyasaaye khuvirhila mu Malako; shichira Mahaandiiko Matakatiifu kavoolaanga, "Muundu wa Nyasaaye amali khukhola khuva wi likhola lyu vuluunji, ala  tsyanyinya   khumenyera mu lisuuvira."
Khaandi Malako shyikali ho khulondekhana khu lisuuvira  taawe; navutswa muundu ukholaanga mihinsi  cha Malako kenyaanga  alamenya khuvirhila muko."
Kristo yakhuvoholola khurhula mu shilaamo shyinyolekhaanga shichira Malako, lwa yakholekha  shilaamo shichira khutse. Mahaandiiko Matakatiifu kavoolaanga :   "Muundu umali khusuungwa khu musaala, yamala khulaamwa."
Kristo yakhuvoholola, khu vaandu vi tsimbya tsiindi , vanyolekhu tsikhaavi  tsya Nyasaaye yali ni yaha Aprahamu khuvirhila mu Yeesu Kristo; khaandi khuvirhila mu lisuuvira, khu khunyoole Rooho wa Nyasaaye, yali ni yalaaka aliitsa khukhuha.
Vasuuviri va shyaanje, ndenyaanga khu muvoolera khu shiindu  khurhula khu viindu vikholekhaanga mu limenya lyeerhu lya vuli khase khoosi.Lwa vaandu vaviri vavuchiritsanaaga khu likhuuva, khaandi va haandiika lilakano, muundu avulahuho unyala khumunaka lilakano lyeene yero, anoho khumetakhu shiindu shiindi shyoosi.
Nyasaaye yaloomba lilaaka lyeelye khu Aprahamu nu mwitsukhulu weewe.Mahaandiiko Matakatiifu, shikanyala khuva kavoolaanga mu vunyiikhi "Vitsukhulu", nakhwo khuvoola vaandu vanyiikhi taawe, navutswa kavoolaanga mu vutiitiiti "Mwitsukhulu," nu khuli khuvoola muundu mulala wonyene ulaanwangwa Kristo.
Kanchelitsa khuvoola ni yaka: Nyasaaye yakhola lilakano lyeelye na Aprahamu, khaandi nalaaka aliistsa khurwekhitsa .Malako kali nikahaanwa mihika 430 nichyavirha, shyikanyala khumunaka lilakano lyenero, anoho khusisimula lilaaka lya Nyasaaye taawe.
Niiva shihaanwa shya Nyasaaye shiliho, shichira Malako, shikanyala khuva shiliho,shichira lilaaka lyeelye taawe. Navutswa Nyasaaye yaha Aprahamu shihaanwa shyeene yesho, khuvirhila khu lilaaka lyeelye.
Khu lwa yako, shichira shiina khuliho na Malako? Kameetwa, khwenya khumanyinya khukhola shiindu shitaamaanu ni shiina; khaandi kakholwa khuvaho khutuukha lwa mwitsukhulu wa Aprahamu , yachira lilaaka nililoombwa aliitsa khwitsa.Malako kalerwa ni tsingerosi khuvirhila mu muundu mulala, khaandi nikahaanwa khu vaandu.
Navutswa ni kyirikali, muundu wa haakari, anyala khuvula khwenyekhana, lwa muundu mulala wonyene aliho; navutswa Nyasaaye nu mulala.
Yaka kanyala khuva kamanyinyaanga ndi Malako, kahinganyinyaanga lilaaka lya Nyasaaye? Shikali ndyono taawe! Niiva muundu yakhanyoli lilako, linyala khulerha vulamu, muundu yakhakholelwe khuva wi likhola lyu vuluunji khuvirhila mu lilako lyeene  yero.
Navutswa Mahaandiiko Matakatiifu kavoolaanga ndi vwooni vwa yamiiha vaandu voosi mu shivala.Yavo vasuuviraanga, valiitsa khuheerwa shihaanwa shyalaakwa, khuvirhila khu li suuvira mu Yeesu Kristo.
Lisuuvira yili ni lishiri khuvaho, Malako kali ka khuvoha khuli vavohe, khu tuukha lwa lisuuvira lyalolekha.
Khulwa yako, Malako nako ka khusinjiliraanga khu tuukha lwa Kristo  yalolekha, khulu khukholwa khuva valuunji imberi wa Nyasaaye khuvirhila mu li suuvira.
Lwa lisuuvira liliho nuunundi, Malako shyikanyala khu khusinjilira khaandi taawe.
Munye voosi, muli vaana va Nyasaaye khuvirhila mu li suuvira mu Yeesu Kristo.
Mwabatiswa mu Kristo, khaandi nuunundi mwayifwala Kristo, na khwo khuvoola, vulamu vwa Kristo mweene.
Vwa vukhani vuvulaho, haakari ha Vayahuuti na vaandu vi tsimbya tsiindi, haakari ha varhukwa na vavoholole, haakari ha vaandu vasaatsa na vakhali.Munye voosi muli shyilala  khuvirhila mu li suuvira mu Yeesu Kristo.
Niiva munye muli vaandu va Kristo, ni kyirikali muli vyitsukhulu vya Aprahamu; khaandi muliitsa khunyoola,  shya Nyasaaye yalaaka aliitsa khu muha.
MULYAANGO KWA   4
Nuunundi mbavooleraanga ndi mwaana  yitsa anyoole myaandu chya paapa weewe, akholwaangwa vutswa khuli murhukwa nashiri mutiitiiti, khali niiva ni kyirikali, myaandu chyoosi chyiliitsa khuva ni chyeechye.
Mwaana mweene woyo nashiri mutiitiiti, avetsaanga mu makhono ka valeri na vaandu vu khumuliinda khutuukha khu litukhu lya paapa  weewe yavirhitsa, aliheerwa myaandu.
Khali khutse  ni  ndyo khuli.Lwa khwali nu khuli, khuli vaana mu lisuuvira, khwali mu vurhukwa vu vwimiliri vwi mirooho chyamiihaanga shivala shinu.
Navutswa lwa litukhu lyatooto lyali ni lyavirhitswa lyatuukha, Nyasaaye yarhuma Mwaana weewe, wu mukhali yivula, yamenya khulondekhana khu Malako,
khuvoholola yavo vamenyaanga khulondekhana khu Malako, khulu khukholwa khuva vaana va Nyasaaye.
Lwa muli vaana va Nyasaaye, Nyasaaye yarhuma Rooho wu Mwaana weewe mu myooyo cheerhu, Rooho uliraanga na laanga, "Aba! Paapa!"
Khu lwa yako, shyumunyala khuva khuli murukwa taawe; navutswa muli khuli Mwaana.Lwa muli khuli Mwaana weewe, Nyasaaye  yamukhola khuva vaandu, valiitsa khunyoola myaandu chyeechye, chya yavikhira vaana veeve.
Mu matukhu kavirha,lwa mwali nu mushiri khumanya Nyasaaye,  mwamenyaanga mu vurhukwa vu khusaala khu viindu vya munyala khuvula khuvukula mu shivala shinu, khuva khuli vanyasaaye.
Navutswa nuunundi, lwa mwamanya Nyasaaye -- anoho, mbole Nyasaaye yamumanya --shichira shiina mwenyaanga khukalukha khu vwiliriri vutetekhere, khaandi vukhatuukhane vwi mirooho chyamihaanga shivala shinu?Mwenya khukholwa khaandi khuva varhukwa vu vwimiriri vweene yovo?
Mukholaanga milukha chyu khuheensera khu mweeli nu khu lyuuva  matukhu malala, mieli milala, tsinyiinga tsindala ni mihika milala.
Muheendera mwooyo! Kanyala khuva, ndamalira vutswa  vwiyaangu vwaanje khu munye?
Vasuuviri vashyaanje, murheeva nu mu yaansa muve nu mwiima khuli kwaanje; shichira ndamala khukwa khuli munye.Mushiri khu kholerakhu shiindu shitaamaanu taawe.
Khuli mwamanya, vulwaale vwa ndalwaala, navwo vwachira ni ndaanga khwirwaatsa khu munye Ivaanjeeri.
Navutswa khali niiva vulwaale vwaanje, vwa ndalwaala vwali khuli macheeritso khu munye, shyumwanjaya anoho mwanyambakhana taawe.Nikhali, mwansinjilitsa khuli mwinjilitsaanga ingerosi khurhula mwikulu; mwansinjilitsa khuli mwinjilitsa Yeesu Kristo.
Mwali vaandu vu vuyaansi vunyiikhi muno ! Ni shiina   shinyala khuva shyikholekha khu munye?Inse mweene mbolaanga ndi mwakhasolore khali tsimoni tsyeenyu, niiva kanyala khunyalikha mumbee.
Nyala khuva ngwire mutsuku weenyu, lwa muvoolera vwatooto?
Vaandu yavo vali nu vuluha vu khumuluva; navutswa vali ni tsinganakani tsintaamaanu.Vali ni lyeenya lyu khumuvikha haluveka khurhula khu khutse, khu muliva nu vuha vu khu varhumikhira.
Nu vulahi khuva nu vuha khurhumikhira vaandi, niiva khuliho ni shivune shilahi; khaandi mutsiririre khukhola ndyo vuli khase khoosi; khali ni khaliho na munye.
Munye vaana vaanje vatiitiiti va ndayaansa! khuli mukhali ahuliraanga vululu niyenya khwiivula mwaana, mbuliraanga vululu vulala vweene  yovo shichira munye, khutuukha lwa muliitsa khuva ni liiva, khuli lya Kristo mu munye veene.
Ndakhikoombi khuva na munye nuunundi , khu muvoolere makhuuva kali mu mwooyo kwaanje, shichira mbendera munye mwooyo.
Mbolerikhu shiindu, munye va mwikoombaanga malako khumwimirira.Munyala khuva mwahulihitsa nu khumanyakhu ka Malako kavoolaanga?
Mahaandiiko Matakatiifu kavoolaanga ndi Aprahamu yali na vaana vi shyiyaayi vaviri; mulala wayivula khu mukhali murhukwa, navutswa wa khaviri khu mukhali wali muvoholole.
Mwaana wivulwa khu mukhali murhukwa, yivulwa khuli vaana va vaandi vivulwaangwa; navutswa mwaana wa khaviri khu mukhali wali muvoholole, yivulwa khulondekhana khu lilaaka lya Nyasaaye.
Makhuuva kaviri yaka, kanyala khumanyinywa khuli shimanyinyiro:Vakhali vaviri yava , vasinjiliraanga  Malakano kaviri.Lilako lyu khurhaanga, ni yero lyakholwa ha shyikulu shya Sinai; musinjiriri walyo ni Hagari.Vaana veeve valiitsa khwivulwa, nu khuva varhukwa.
Hagari, naye  musinjiriri wi shyikulu shya Sinai shili Arebia; khaandi naye shimanyinyiro shyi litaala  likali  lya Yerusalemi   lya matukhu kanu lili mu vurhukwa na vaandu vamenya   mu.
Navutswa litaala likali lya Yerusalemi lyu mwikulu lili mu vuvoholole; khaandi nalyo lili khuli maama weerhu.
Mahaandiiko Matakatiifu kavoolaanga,
"Yiwe  mukhali mukuumba sangaala !
Yiwe wakhahulirakhu vululu  vu  khwivula
lanjilira nu vuyaansi vunyiikhi muno!
shichira mukhali wu musaatsa yamwilukha,
aliitsa khwivula vaana vanyiikhi
khuvirha vaana vu mukhali uli nu musaatsa."
Munye vasuuviri vashyaanje, muli vaandu va Nyasaaye khurhulana  khu lilaakalyeelye, khuli Isaka yali.
Mumatukhu keene yako, mwaana wivulwa huli vaana vaandi vivulwaangwa, yataambitsa mwaana yivulwa khuvirhila khu tsingulu tssya Rooho wa Nyasaaye; malala meere, kashikholekhaanga ndyo mumatukhu kanu.
Navutswa ni shiina shya Mahaandiiko Matakatiifu kavoolaanga? Kavoolaanga, "Khunganyinya mukhali murhukwa nu mwaana  weewe; shichira  mwaana wu  mukhali murhukwa, nu mwaana wu mukhali muvoholole shyivaliitsa khukavana myaandu chya paapa wavo, namali khukhutsa taawe.
Khu lwa yako vasuuviri va shyaanje, shyukhunyala khuva nu khuli vaana vu mukhali murhukwa  mba; navutswa khutse khuli vaana vu mukhali  wali mu voholole.
MULYAANGO  KWA     5
Kristo ya  khuvoholola khu khu tuukhe khuva vavoholole!   Sinjiri ni tsingulu khuli vaandu vavoholole.Mukhakaluhi khaandi  khuva varhukwa va Malako.
Hulikhitsi! Inse Paulu,Muvooleraanga ndi niiva munye veene,munyala khuvuchilira khushevwa, kamanyinyaanga ndi Kristo avulakhu vukhoonyi vwoosi vya yamukholera.
Ngalukhira khuchelihitsa vuli muundu woosi, unyala khuvuchilira khushevwa, ndi kalenyekha aloonde  Malako koosi.
Munye vamuchelitsaanga khwikholwa  khuva valuunji imberi wa Nyasaaye khuvirhila mu Malako; mwa yi yahula veene  haluveka khurhula khu Kristo.Muli ihale weene khurhula khu tsimbavasi tsya Nyasaaye.
Navutswa khutse khuli ni lisuuviritswa ndi  Nysaaye yiitsa akhukhole khuva valuunji imbeli weewe, nako ka khuliindiliraanga khuvirhila mu tsingulu tsya   Rooho wa  Nyasaaye, wu kholaanga mihiinsi khuvirhila mu lisuuvira lyeerhu.
Vakhuli mu Yeesu Kristo, khushevwa anoho khuvula khushevwa, kavula vukhala  vwoosi.Shiindu shyili shikali, ni lisuuvira lihiinsira muhiinsi  kuvirhira mu  vuyaansi.
Mwali vilukhaki vwu khutsilirira mu mwiima mulahi!  Nu wiina ya mushiinga khuloonda vwa katooto?
Lihoombelitswa lyu khu korhitswa yiri shi  lirhulaanga khu Nyasaaye   wa mulaanga taawe!
Khuli kavoolwaangwa, mamera matiitiiti kavikhwa mu shinokho kavimbitsa shinokho shyoosi.
Ndi ni lisuuviritswa mu Mwaami ndi shyumunyala khuloondakhu makhuuva kaandi taawe. Nyasaaye aliitsa khumukhalachira lyinyakhana muundu  umukoyanyinyaanga woyo, khali ave nu  wiina.
Vasuuviri vashyaanje, niiva inse na lweeneyulu  shirwaatsaanga khulondekhana khu shishevo, shichira shiina ndambitswa na Vayahuuti?  Ni kakyirikala  kali ndi khali lweene  yulu  vashindaambitsaanga, nu vushahiti ndi ndirwaatsa lihonyinywa khuvirhila  musalapa kwa Kristo wonyene.
Ndikoombaanga ndi vaandu vamukoyanyinyaanga , shikakhava vutswa khushevwa  khwoonyene taawe, navutswa vimeetekhu nu khwiinata  veene.
Munye vasuuviri vashyaanje mwalaangwa khuva vavoholore.Navutswa muvule khurhumikhira vuvoholore vweenyu  khuva khuli shivune shyu khumwimilira ni liiva lyeenyu lyu muviri; navutswa murhumikhire vaandi munjira yu vuyaansi.
Malako koosi ka hambanyinywa khurhweekitswa mu  lilako lilala: "Uyaanse mureende woowo khuli mweene wiyaansa."
Navutswa niiva munyala khulolekha khuva khuli tsinyama tsyu mbulimo khulumana nu khusalilitsana tsyeene, khu muheense vulahi, munyala khutivitsana veene khu veene.
Khulwa yako muvoleraanga ndi, mulekhe Rooho ave na mwimiliraanga mu lyeenya lyeenyu; khaandi mulekhe khurhweekhitsa lyikoomba lyi liiva lyu miviri  chyeenyu.
Yako ki liiva lyu muviri kwikoombaanga nu ku khuhinganyinya ka Rooho yenyaanga.Khuli nu vuhiimwa haakari ha  Rooho ni liiva lyu muviri; khaandi yaka kamanyinyaanga shyu khanyala khukhola kakhweenya mukhole taawe.
Khu lwayako, niiva Rooho amwimilirhaanga, Malako shikanyala  khuva kamwimilirhaanga taawe.
Vikholwa vyi liiva lyu muviri  vyamanyikhana havulavu navyo  ni: vikholwa vya vaandu vasaatsa na vakhali  vakonaanga halala ni vashiri khuhirana, mwiima kwi shifwaavu, vukatsa, vitina, ni vikholwa viindi vyoosi vilererhaanga  vaandu tsisoni;
khusaala khu misaambwa, vuloochi; vutsuku, khulembana, lisheendekha, vurhima
vuhingitsani,mahaangali,vuhiimani, lyavukhana
imbotokha; vutaandi, vung'ang'a , lisyeeva lyi shivala khuli imbukula ni itwisti, ni vindu viindi visasaanga vyeene yevo.Muchelihitsaanga nuunundi, khuli ndamuchelihitsa khale, vaandu vamenyaanga munjira khuli yeneyo, shyivaliitsa khwinjira mu vwaami vwa Nyasaaye taawe.
Navutswa  lituunda lya Rooho ni vikholwa vyu
vuyaansi, vusaangali, mireembe, likhutsira, mwooyo mulahi, vulahi, vusuuvilwa,
vuhooma nu khwiilinda munjira indahi.Lilako livulakhuho, linyala khuhinganyinya viindu khuli vyeene yevo.
Yavo vali na Yeesu Kristo, vali khuli viirhira khu musalapa liiva lyaavo lyoosi lyu muviri, ni lyeenya ni likoomba lya chyo.
Niiva khulamenya khuli Rooho yenyaanga, lekhi Rooho atsilirire khu khwimilira mu lyeenya lyeerhu.
Cheendi khulekhe khwilola, khulekhe khurindirana veene khu veene anoho khwikoomba viindu vya vaandi.
MULYAANGO KWA  6
V1Vasuuviri va shyaanje, niiva muundu aliitsa khunyolekha na kholaanga shiindu shitaamaanu, munye va Rooho ya miihaanga, muliitsa khu muluunjikhitsa munjira yu vuhooma.Navutswa mwiheense vulahi, khu khali munye mulivula khucheritswa.
Mukhoonye vaandi khuchiinga misiko chyaavo chyiri militoho.Niiva muliitsa khukhola ndyo, muliitsa khuva nu mu rhwekhitsaanga lilako lya Kristo.
Niiva muundu alikhuho ukanakanaanga ali nu vunyali khuvirha vaandi, mweene yikataanga vutswa.
Shya muundu woosi yiheense mihiinsi chyee mweene, maleero shivune shye shyu khwilora shive muye mweene kakhava khwilekhanyinya khu ku muundu wuundi yakhola.
Shya vuli muundu  woosi aliitsa khuchiinga mweene musiko kweekwe.
Muundu weechitswaanga likhuuva khulondekhana khu vukristayo yenyekhaanga khusaanga nu mweechitsi weewe vuli shiindu shyoosi shilahi shyali nashyo.
Muvule kwikaata veene,Nyasaaye shyanyala khukholerwa shiheenyeheenye taawe.Muundu woosi aliitsa khuchesa shya mweene ya  rhaaka.
Muundu urhaakaanga mu mulimi kweekwe shiindu shilondekhanaanga ni liiva lyeelye lyu muviri lyu khwiikoomba, aliitsa khuchesa likhutsa khurhula muko.Muundu urhaakaanga  mu Rooho, allitsa khuchesa vulamu vwi mihika ni mihika.
Khutsiririre khuva ni tsingulu, tsyu khukhola malahi; shichira niiva khulavula khukhutsa mwooyo, inyiinga yenyekhaanga khutuukha khulichesa.
Khulwa yako lwa khuli nu vwiyaangu, lekhi khukholele vaandu voosi malahi, khaandi hali khanyiikhi khu yavo vali vyi insu yeerhu mu lisuuvira.
Heensi mulole makhuuva makali ka ndumikhiraanga, lwa muhaandiikiraanga nu mukhono kwaanje!
Vaandu vachelitsaanga khumunika mushevwe, navo venyaanga khwimanyinya ni valahi khaandi vichinjililaanga khulondekhana khu viindu vyu mushivala.Shivune shichiraanga ni vakhola ndyo nu khwenya vavule khutaambitswa , shichira musalapa kwa Kristo.
Shikanyala khuva vaandu vashevwa, navo vonyene valondaanga Malaako taawe; navutswa venyaanga munye mushevwe, khu lu khweenya khwichiinjilira mwavuchilira mulukha kwi lishevwa  lyaavo.
Navutswa khu lwa inse, shinyala khwichiinjirira khu shiindu shyoosi taawe; navutswa khwichinjirira khwaanje  ni shichira musalapa ku Mwaami weerhu Yeesu Kristo.Viindu vyu mu shivala vyoosi, villolekhaanga khwinse khuli vyakhutsa khuvirhila  khu musalapa kweekwe, khaandi ndolekhaanga khuli ndakhutsa  khulondekhana khu viindu vyu mushivala.
Khushevwa anoho khuvula khushevwa, khuvula vukhala; navutswa shiindu shikali khu vyoosi, nu khuva shiloombe shyihya.
Yavo voosi vamenyaanga khulondekhana khu lilako yili, vamenye mu mireembe  nu khulolerwa tsimbavasi; khali vaandu va Nyasaaye voosi!
Mwimalilitsa , shindenyi  khu muundu woosi wu khunyakhitsa  taawe; shichira ndi ni tsimbaala tsya Kristo khu muviri kwaanje.
Vasuuviri vashyaanje, tsimbavasi tsyu Mwaami weerhu Yeesu Kristo tsive na munye voosi .Amina (kave ndyo).
