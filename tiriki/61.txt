heb
UTF-8
VAHEBRANIA
VAHEBRANIA
heb
VAHEBRANIA
VAHEBRANIA
MULYAANGO  KWU  1
Mu matukhu kavirha Nyasaaye ya lomoloma mu vunyiikhi khu va kuuka veerhu khuvirhila mu vaporofeti;
navutswa mu matukhu kwu khumalilikha kanu , alomolome khu khutse  khuvirhila mu Mwaaana weewe, wa yarhoovola khunyoola vuli shindu shyoosi mu matukhu khwu khumalilikha.Khuvirhila muye, Nyasaaye yaloomba likulu ni liirova .
Mwaana yang'ang'a  vulavu vwu vukhumi  vwa Nyassaye; khaandi naye lyikoondo lya  tooto  lyi lyiiva lya Nyasaaye, uliindaanga likulu ni lirova khuvirhila mu tsingulu tsi likhuuva lyeelye.Ni yakhahaana injira yu khasamiiha vaandu voosi  khurhula mu vwooni vwaavo,  yayikhala mwikulu khu mukhono muluunji kwu Mwaami Nyasaaye.'
Mwaana yaloombwa khuva nu vunyali vunyiikhi khuvirha tsingerosi, khuli lyiira lya Nyasaaye yamuha lyilyi ni tsingulu tsinyiikhi, khuvirha miira kaavo.
Ni ingerosi shiina ya Nyasaaye yavoolera khu,"Yiwe uli Mwaana waanje; khu rhula nuunundi ninse Paapa woowo.'Anoho Nyasaaye yavoolera khu khaandi ingerosi  yoosi,"Ndava Paapa weewe Naye aliitsa khuva Mwaana waanje?"
Navutswa lwa Nyasaaye ya rhuma Mwaana weewe mukhuluundu  mu shivala, ya voola,
"Nuvulahi tsingerosi tsya Nyasaaye tsyoosi khu saala khuye."
Navutswa khuloondekhana khu tsingerosi yavoola, "Nyasaaye  akholaanga tsingerosi tsyeetsye khuva khuli vushiind khaandi varhumikhi veeve khuva khuli tsiimemo tsyu muliro."
Navutswa khuloondekhana khu Mwaana,
yavoola"Yiwe Nyasaaye, shisako shyu vwaamiihi vwo shyiliho mihika ni mihika Wamiihaanga vaandu voovo khuloonde- khana khu vwakyirikali.
Wayaansa lyikhola lyu vuluunji khaana wayambakhana viindu vitaamaanu.Nako kachiraanga Nyasaaye , uli Nyasaaye woowo khuvekhaa makurha khaandi  khu khola khuva  nu
vuyaansi vunyiikhi khuvirha valina voovo  voosi."
Yavoola khaandi, "Mwaami Nyasaaye, niiva waloonga musiinji kwi   liirova khurhula mulirhaanga, khaandi nuloomba likulu khu makhono kooko.
Viliitsa khukorha, navutswa yiwe ulatsiririra khuvaaho; vyoosi viliitsa khusakhula khuli tsinguvu.
Uliitsa khuviliinga liinga khuli ikaansa, khaandi vilikalukhana khuva khuli tsinguvu. Navutswa yiwe ulatsiririla khuva  mulala mweere, khaandi vulamu vwoovwo  vuliitsa khu tsiririra khu vaaho mihika ni mihika."
Navutswa Nyasaaye yali na shiri khuvoolerakhu ingerosi yoosi khu tsingerosi tsyeetsye: "Yiwe yikhala khuluveka lwu mukhono musaatsa kwaanje, khutuukha lwa khukuurhila vatsuku voovo, nu khuvavikha haasi hi vileenje vyoovyo.?"
Tsingerosi ni shiina ? Ni mirooho chyirhumikhirhaanga Nyasaaye, khaandi atsirhumaanga khutsya khukhoonya vaandu, vali ni lyeenya lyu khuhonyinywa.
MULYAANGO  KWA  2
Khu lwa yako, khutuukhana khu loonda vulahi vweene ka khwahulira, khu khuvule khukoyanyinywa nu khu kalekha.
Niiva makhuuva kyi tsingerosi tysavoolera vaakuuka veerhu, ka loolekha khuva ka tooto; khaandi muundu yambakhana khu ka suuvira anoho khu kaloonda, yasaliritswa khuli kenyekhaanga,
khu khunyala khwihononokha mu njira shiina, niiva khulalechelitsa vuhonyinyi vu khu chenyinya khuli vweene yovo? Mwaami naye yali wa rhaanga khu lomoloma makhuuva khu vuhonyi vweene yovo, khaandi vaandu va muhulira na lomolomaanga, va khusuuviritsa ni ka tooto.
Khali Nyasaaye ya haana vushahidi, lwa ya khola vilolekhitso ni viindu vyu khu chenyinya vinyiikhi lukanu nu lukanu; khaandi lwa ya kavulira vaandu vihaanwa vyirhulaanga khu Rooho Mutakatiifu, khuloondekhana khu vulaaliri vweevwe  mweene.
Shyali ni Nyasaaye  naye  yaha tsingerosi vunyali vu khwamiiha shivala shyihya, shyiliitsa khwiitsa  ---shivala  shya khu lomolomakhu.
Nikhali khuli na vahaandiika mu Maandiiko Matakatiifu ha kavoolaanga,
"Muundu ni shiindu shiina kachila
wamu heendera mwooyo;
mwaana wu muundu nu wiina wa
ulindaanga?"
Ni yiwe mweene wamuloomba muundu khuva nu vunyali hati vutswa khu tsingerosi, niiwe wamuloomba khuva ni  itaachi yu vukhumi nu khuheerwa luyali;
khaandi nu mukhola khwamiiha vuli shiindu shyoosi  nu viviikha haasi hii vileenje  vyeevye."Kavoolaanga ndi Nyasaaye yaloomba muundu khwamiiha vuli shiindu shyoosi. Nikhali , vuli shiindu shyoosi shivalitsirwaanga mu. Navutswa nuunundi, khushiri khuloola muundu ni yamiihaanga vuli shiindu shyoosi.
Navutswa khulolaanga Yeesu, waloombwa nu vunyali  ha tiitiiti  vutswa  haasi khu vwi  tsingerosi, khu khuvirhira mu tsimbavasi tsya Nyasaaye, ave na khutsiraanga vuli muundu woosi.
Vwali vulahi khuNyasaaye,  shichira  viindu vyoosi  vyaloomberwa ye khuvirhira muye , Khuleerha vaana va nyiikhi mu vukhumi, nu khumukhola mu tuukhiru khuvirhira khusaaliritswa. Yeesu naye mukali uchiraanga  vanyoole vuhonyi vwaavo.
Yeesu naye utakassaanga, khaandi  vaandu vatakasaanga khurhula mu vwooni vwaavo, vali na Paapa mulala. Nako kachilaanga Yeesu khuvula khulola khu tsisoni tsyoosi, khu valaanga vasuuviri vashaanje.
Lwa avoolaanga,
"Yiwe Nyasaaye, ndiitsa khuvoolera
vasuuviri vashaanje ka wakhola;
Ndiitsa khu khwi tsoominyira mu tsinyimbo mu
lyivukaana lyaavo."
Yeesu amu vooleraanga khaandi,
Ntsitsaanga khu suuvirira mu yiwe
Nyasaaye."
Avoolaanga khaandi,
"Ndi hanu na vaana va yiwe Nyasaaye
waamba."
Khu lwa yako , shichira vaana vavetsaanga vasaanji mu masaahi ni inyama, ni ndyo mweene asaangaanga mu kaatsana, khu khuvirhila mu likhutsa atuukhe  khu mwoononyinya uyu uli ni tsingulu tsyi likhutsa, naye nali Shetaani.
Shichira shyi yihaana khu khoonya tsingerosi , navutswa yihaana khuvoholola vaandu  voosi vali vamenya limenya lyaavo lyoosi mu shyivoho  shyu  vurhukwa vu vurhii vwi likhutsa.
Mu ka kyirikali Yeesu shi yihaana khuva vukhoonyi khu tsingerosi, navutswa yihaana khu vitsukhululu vya Aprahamu.
Khu lwayako ka mutuukhira  khu fwaananyinywa na va mwaavo veeve mu tsinjira tsyoosi, khu atuuke khuva musaalisi mukali wi tsimbavasi, nu musuuvirifu  mu muhiinsi kweekwe khu  Nyasaaye , kwu khulerha vusaamiihi vwu vwooni vwa vaandu.
Lwa Yeesu yavirhila mu lyinyakhana khaandi mulichelitswa, ali nu vunyali vwu khukhonya yavo voosi vachelitswaangwa.
MULYAANGO KWA   3
Khu lwa yako, vasuuviri va shyaanje, vatakatiifu , va musaangaa mu mulaango kwi mwikulu, kwa Nyasaaye yamulaangira.Mukanakanekhu shiindu khuloondekhana khuli Yeesu, yali murumwa  khaandi Mukali wa vasaalisi voosi wi  lyiyama  lyeerhu.
Yeesu yali mu suuvirwa khu Nyasaaye, yali ya murhovola  akhole  muhiinsi yuku, khuli Muusa khaandi yali mu suuvirwa mu muhiinsi kweekwe munsu ya Nyasaaye.
Yeesu yavoolwa khuva wu vukhumi vunyiikhi khuvirha Muusa, khuli muumbakhi wi yinsu aherwaanga  litsoominywa khuvirha insu yeene.
Shya  insu yoosi yumbakwaangwa, yumbakwa nu muundu; navutswa Nyasaaye naye muumbakhi wa vuli shiindu shyoosi.
Muusa yali musuuvirwa  mu muhiinsi kwu  vurhumikhi muunsu mwa Nyasaaye  yoosi, na lomoloma makhuuva khuloondekhana khu viindu vya Nyasaaye, aliitsa khuvoola mu matukhu kiitsaanga.
Navutswa Kristo yali mu suuvirwa, khuli  Mwaana usinjiriraanga insu ya Nyasaaye. Khutse  veene khuli insu yeeye,  niiva khulatsiriirira khuva ni lisuuviritsa ni tsingulu mu ka khuliindiliraanga khulola.
Khu lwa yako khuli Rooho Mutakatiifu avoolaanga,
"Niiva mulahulira nuunundi mwooyo kwa
Nyasaaye,
mukhava vatinyu mu
myooyo chyeenyu, khuli
vaakuuka veenyu  vakhoola lwa
vahiinganyinya Nyasaaye,
khulitukhu lya vali nivali mu shyaangalaangwe
lwa va mucheritsa."
Nyasaaye avoolaanga, Vanjeritsirayo
ni vambiikha mu macheritso,
khali niiva vali ni  valoola ka ndakhola
khu
mihika  makhomi kane.Khu lwa yako, ndiivihirirwa ni likhula yiri,
khaandi nimboola,
"Vuli khase khoosi vakoyana mu
tsinganakani tysaavo.
Shi vamanyakhu shiindu shyoosi
khulondekhana ni ka kholaanga taawe,'
Khuli ndiisuuha mu vurhima vwaanje:
"shyi valiinjira  mu shivala shyaanje
shyandavaha  khuhulukhiramu taawe."
Muheense    munye vamweerhu, khase  mwooyo mutaamaanu kwu livula khusuuvira ku khanyolekhana khali khu mulalakhu  mu munye, akhavaho wu mwooyo kweene yoko ku likalukha inyuma  nu khulekha Nyasaaye ali mwooyo.
Navutswa mutsuvana veene khu veene vuli khatsotso, mu inyiinga yi lilaangwa ni shi laangwa leero,  khu akhavaho khali mulala ukholwa mutinyu nu vukaadi vwu vwooni.
Shichira khu khukholerwe vasaanji na Kristo, niiva khulakumira likali vuluviriri vwakhwali navwo mu liirhaanga khutuukha khu shiheri.
Mahaandiiko Matakatiifu kavoolaanga,
"Niiva mulahulira nuunundi mwooyo
kwa Nyasaaye,
muvule khuva vatiinyu, khuli
vakuuka veenyu vakhoola lwa
vamuhiinganyinya."
Ni vaanga  wiina vahulira mwooyo kwa Nyasaaye, ni vamuhiinganyinya? Ni vaandu voosi va Muusa yarhulitsa mu shivala shya Misiri.
Ni vaanga wiina va Nyasaaye yavukulira  vurhima khu mihika makhomi kane? Ni vaandu vakhola vwooni, nivali yavo vakhutsira mu shyangalangwe.
Lwa Nyasaaye yi suuha na voola, " shyi valiitsa  khwiinjira mu shivala shyaanje shya vaha  vahulukhiremu taawe!"  ---ya lomolomaanga khu vaanga wiina? Yavooleraanga vaandu vali ni vamuhiinganyiinye.
Khu lwa yako, khulolaanga ndi varhamirwa khwiinjira mu shivala shyeene yesho; shichira vambakhana khusuuvira.
MULYAANGO KWA   4
Khu lwa yako lwa li suuviritswa lyu khwinjira mu shivala  shyu  khuhuluukhira mu lyi shishiriho, cheendi khuve vacheri vu khwirhiikhitsa, khu muundu alivula khuvakhuho mu munye , uliitsa  khurhamirwa khwinjira mu lihuulukha lya khwa lakwa.
Khali khutse khwa yirwaatsirwa Ivaanjeeri, khuli vo vahulira,vahulira likhuuva navutswa shyi lyaali nu vukhala  vwoosi khuvo taawe,shichira lwa vyirwaatsirwa, vaandu valihulira vambakhana khuli vuchilira  nu khulitsukanyinya  ni lisuuvira.
Khutse va khwa suuvira navo va khwiinjira mu shivala shyu khuhulukhiramu shya   khwalakwa  shyeene yesho.Kali khuli ya voola,
"Ndali nu vurhima  ni ndisuuha:
Shyi valiitsa khwiinjira mu shivala
shyaanje shya vaha vahuluukhiremu
taawe?"
Nyasaaye yavoola makhuuva keene yako, khali niiva yali na mali muhiinsi kweekwe kwu khuloomba shivala.
Mahaandiiko Matakatiifu kavoolaanga hawuundi makhuuva khulondekhana khu litukhu  lya saba: Nyasaaye ya huluukha khu litukhu lya saba, na mali muhiinsi kweekwe kwoosi."
Makhuuva malala meere kalomolomwa khu khaandi :"Shyi valiitsa khwiinjira mu shivala shyaanje,shy vaha vahuluukhiremu taawe!"
Lwa lilaaka lyu kwiinjira mu lihuluukha lyeene yero lishyiriho,, na yavo vahulira Ivaanjeeri ni yirwaatswa khuvo shivinjira  mu shivala shyeenesho shichira  khuvula khusuuvira.
Nyasaaye yaviikha haluveka litukhu liindi lyayalaka nu khuvoola,"Leero ,ndavoola khulondekhana khulyo mihika minyiikhi nichyavirha khuvirhila mu Tawuti, khuli kahaandiikawa mu Mahaandiiko Matakatiifu:
"Niiva mulahulira nuunundi mwooyo
kwaanje Nyasaaye,
muvule khuva vatiinyu  mu myooyo cheenyu."
Niiva Yoshwa yakhavere yamala  khuvaha vaandu lihuluukha lya Nyasaaye yali ni ya laaka, Nyasaaye shyi yakha lomolome makhuuva khaandi khulondekhana khu litukhu liindi lyu khuhuluukha taawe.
Khu lwa yako,  lyarhikala  lihuluukha lyi  Lisapato  lya  Nyasaaye yavikhira vaandu veeve valiitsa khunyoola.
shichira muundu wiitsa khunyoola  lihuluukha  khurhula khu likhola muhiinsi kweekwe, khuli Nyasaaye ya huluukha,  lwa   yali namali khukhola muhiinsi kweekwe.
Khu lwa yako, nu vulahi khuchelitse khu nyoola lihuluukha lyeene yero; khulivula khuva nu muundu mu khutse wiitsa khurhamirwa khunyoola lihuluukha lyeene yero, khuli vo varhamwa, shichira vambakhana khu suuvira.
Likhuuva lya Nyasaaye lili nu vulamu  ni tsingulu; nu vuuchi  muno khuvirha  shivaavi shyuuchi tsimbeka tsyoosi.Likhalaka nu khutsoma ha vuundu hoosi, khali hu murhima nu mwooyo kwakanirhaanga,khali hi vikuumba nu vuhaale vyakanirhaanga.Likhaviritsa nu khumanya likoomba ni tsinganakani  tsili mu mwooyo kwu muundu.
Shivulakhuho shiindu shaloongwa  shili mwooyo shi nyala khuviswa  khu Nyasaaye! Alolaanga  vuli shiindu shyoosi hawoosi, shya yaloomba mu shivala; khaandi naye wa khwiitsa khuvoolere vuli shiindu shyoosi shya khwakhola.
Khu lw yako,  lwa khuli nu Mukali  wa vasaliisi voosi watsya  na tuukha mwikulu, uli Yeesu, nali Mwaana wa Nyasaaye, nu vulahi nu khusinjiire ni tsingulu mu lisuuvira lya kkhwiyama.
Mukali wa vasaliisi mwene wuyu shyali unyala khuvula khukhulolera tsimbavasi.Akhulolera tsimbavasi mu vutetekhere khu luveka luundi, khuli nu mukali wa vasaliisi  voosi wachelitswa mu vuli shiindu shyoosi khuli khu  chelitswaangwa; navutswa shyi ya kholakhu vwooni vwoosi taawe.
Khu lwa yako, nu vulahi nu khuvere ni lisuuviritsa  lyu khwisuunda hiimbi   khu shisako shyu vwaami vwa Nyasaaye shyi tsimbavasi, ha khunyala khuvelererwa nu   khulolelwa tsimbavasi mu matukhu ka khuvirhila mu vutinyu.
MULYAANGO  KWA   5
Vuli Mukali wa vasaliisi voosi, arhovolwaangwa khu rhula mu vaandu veeve mweene, ma aheelwa muhiinsi ku khurhumikhila Nyasaaye khusinjirira vaandu, khuhaana vihaanwa  khaandi khuhaana tsisadaka tsyu khusaamba vihaanwa khuvwali tsyukhurhulitsa vwooni.
Lwa ye mweene ali mutetekhere mu vuli shiindu shyoosi, ali nu vunyali vukhuva muhooma na yavo vakhamanyakhu shiindu shyoosi khaandi vakholaanga viindu vitaamaanu.
Khu londekhana khu shivune yishi , khali yee yenyekha khurhulitsa isadaka yu musaango khu vwaali.Shikali nu yu vwooni vweevwe wonyene, navutswa shichira vwooni vwa vaandu.
Avula khuho muundu unyala khwi vukulira  luyali lu khuva mukali wa vasaliisi mweene.   Navutswa khutuukha ave yalaangwa na Nyasaaye, khuli Haruni yali ni yalaaangwa.
Khaandi nindyo kristo shyi yivukulira luyali mweene  khu kholwa musaliisi mukali, navutswa yaloombwa khuva musaliisi na wuyu wamuvoolera,
"Yiwe uli Mwaana waanje,
leero mali khu khwivula,
mali khuva Paapa woowo."
Kali khuli Mahaandiiko  Matakatiifu kavoolaanga hawuundi,
"Yiwe uli Musaliisi wi  mihika ni mihika,
mu injira indala yeene, khuli Melikitsedeki."
Lwa Yeesu yali na shiri mwooyo haasi hanu mu muviri, yasaala nu khulira nu mwooyo mukali khu Nyasaaye, wali nu vunyali vwu khu muhonyinya khurhula mu likhutsa.
Khali niiva yali Mwaana wa Nyasaaye, navutswa yi yechitsa khulonda malako ka Nyasaaye khuvirhila mu  lyinyakhana lyeelye.
Lwa Yeesu yakholwa museretse, yamanya nakwa  isieveye yu vuhonyinyi vwi mihika ni mihika khu vaandu voosi valondaanga malako keeke.
Nyasaaye yamurhovola khuva mukali wa vasaliisi voosi muinjira indala yeene, khuli Melikitsedeki.
Khuli na makhuuva manyiikhi ka khunyala khuvoola khulondekhana khu yaka; navutswa shyuvuli vutoro  khumuvoolera koosi taawe, shichira mwasuluhala mu lyimanya.
Khali niiva khu lwa nuunundi mwenyekha muve nu muli veechitsi, mushyenya  muundu khu mweechitsa makhuuva ku khurhaanga, ka mwenyekhaanga muve nu mwamanya khulondekhana khu likhuuva lya Nyasaaye.Vukhala vwu khulya shyukhulya shyitinyu, mu shiri vu khung'wa maveere.
Muundu  ungw'eetsaanga  maveere ashiri mwaana mutoro, vuchila khumanyakhu shiindu shyoosi khulondekhana khu lyikhola lyu vuluunji anoho viindu vitaamaanu.
Navutswa shyukhulya shyitinyu, khu luveka luundi ni shya vaandu vahiindira ,vamanya munjira indahi vwavukhani vuliho haakarhi hi shiindu shilahi ni shitaamaanu.
MULYAANGO  KWA  6
Khu lwa yako lekhi khu ka lukhira mu meechitso, ka khweechitswa mulirhaanga khu loondekhana khu Kristo.Lekhi khutsitsachirira khu londa viindu, vinyala khuchira khuhindire mu lisuuvira.Lekhi khurhike khukhola viindu vitaamaanu, khaandi viindu vyachira nu khwikanira khurhula mu vutaamaanunu khu suuvira mu Nyasaye;
khuli meechitso kwu musiinji  khu  londekhana khu lipatiiswa nu khu vikhilwakhu makhono; khu lisimukuha khurhula mu vakhutsu ni likhalachirwa lyi mihika ni mihika.
Niiva Nyasaaye alayaansa, khuliitsa khukhola keene yaka.
Shichira nu vutinyu  vaandu vambakhana khuloonda lisuuvira lyaavo, vanyala khukholwa munjira shina  khwiikanira khaandi? Vacheenda khale mu vulavu vwa Nyasaaye; vatsaamakhu shihaanwa shyirhulaanga mwikulu, nivanyoola Rooho Mutakatiifu;
vali vamanya mu limenya lyaavo ndi likhuuva lya Nyasaaye ni lilahi, khaandi nivanyoola tsingulu tsya  matukhu kaliitsa khuvaho.
Niiva valiitsa khwambakhana khulonda lisuuvira lyaavo,shyuvuli nu vutoro khuvaloomba vikanire khaandi, shichira vakalukhiraanga khuvamba  Mwaana wa Nyasaaye , va mutaamaanyinya imberi wa vaandu.
Nyasaaye akasitsaanga malova kang'wetsaanga  maatsi,ka imbala ikhumbaanga khuko vuli inyiinga kachira viraakwa vimera, khu lu khuhonyinya vaandu  insala  vachira ni viraakwa --yuku nokwo mulimi kunyola  likaasitswa khurhula khu Nyasaaye.
Navutswa  mulimi tsana nu kumera mahwa ki vikuunga na marakalu, nalova keene yako kavula vukhonyi vwoosi na khuli kali ni shyilamo.kweene yoko kutukhana khusaambwa nu muliro.
Navutswa valina veerhu va khwayaansa, khali niiva khulomolome ndyo, khuli ni lisuuvira mu viindu vili vilahi muno,khu lwa munye  --viindu virhulanaanga khu vuhonyinyi.
Nyasaaye nu wa tooto.Shyanyala khwivirira mihiinsi chyeenyu nu vuyaansi vwamuli navwo khu liirha lyeelye, shichira mwakhonya vaandu veeve , na khaandi mu shyivakhonyaanga.
khwikoombaanga nu mwooyo kwoosi khulola ndi vuli muundu woosi khu munye , atsililiraanga nu mwooyo kweene yoko khutuukha khu  limala, khu ka muliindililaanga khunyoola mu lisuuvirhitswa  kaliva ka tooto.
Shyikali khwenyaanga munye khukwa vakara taawe, navutswa mwikoombe nu khweeka khu yavo  vasuuvira khaandi vayikhutsira, khu munyoole shya Nyasaaye yalaka.
Lwa Nyasaaye yaloomba lilaaka lyeelye na Abrahamu, yisuuha khukhola ka yali ni ya laaka aliitsa khukhola.Yarhumikhila liirha lyeelye  mweene khwisuuha, shichira shyukhwlikhuho na wuundi  uli nu vunyali khumuvirha taawe.
Nyasaaye yavoola,
"Ni kyirikali, ndiitsa khu khukaasitsa khaandi nu khu khukhola wiivule vitsukhululu vyinyiikhi."
Abrahamu yikhutsira khu yaka, nanyola shya Nyasaaye yali ni yamulaaka.
Lwa vaandu visuuhaanga, varhumikhira lyiira lyu muundu uli nu vunyali vunyiikhi khuvavirha ; khali lyisuuha lyeenero limala vuhingani vuvetsaho vwoosi.
Nyasaaye  lwa yenya khukhumanyanyi havulavu ndi yali nashiri khukalukhanyinya kayeenyaanga khuvarhweekhitsira  yavo valinyoola shya  yali ni yalaaka.
Nyasaaye shyali unyala khuvoola vuveehi taawe! Lilaaka  ni lisuuha lyeelye, ni viindu viviri vinyala khuvula khu kalukhanyinywa.Khutse khwirukhiraanga mu Nyasaaye khu  khumenye mu mireembe.Lilaaka  lyeelye lyenyekhaanga khutinyiritswa, khu khunyoole khuvirhila mu lisuuviritswa  shiindu shyili imberi weerhu.
Khuli ni lisuuviritswa lyeene yero, khuli ni inaanga  yi myooyo cheerhu.Ni lyi  mireembe khaandi lya tooto, khaandi livirhiraanga mu luvaala  lwi liteembeeri lyu mwikulu khutsya khutuukha mukarhi mwa Havuundu Hatakatiifu,
ha Yeesu akhwimilira khwinjirayo havukono herhu; khaandi naye waloombwa khuva Mukali wa vasaliisi voosi mihika ni mihika, munjira indala yene, khuli Melikitsedeki.
MULYAANGO   KWA  7
Melikitsedeki  wuyu naye yali Mwaami wa Salemi khaandi musaliisi wa Nyasaaye Uli Ikulu khu Vyoosi.Yakaana na Aprahamu, lwa yali na rhulaanga mu liihe,  ni ya khakuurha vaami vane; khaandi na  mukaasitsa.
Apurahamu na muha shyitonye shyilala mu likhomi khurhula khu viindu vyoosi, vya yali na  yaayi iweene yeeyo.Khurhaanga likalukhanyinya lyi lyiira lyeelye livoola. "Mwaami wi likhola lyu vuluunji"  Lyiira lyeelye livoolaanga khaandi"Mwaami ulerhaanga Mireembe," shichira yali Mwaami wa Salemi.)
Khu vulakhuho ha vahaandiika shiindu shyoosi khu  londekhana na paapa anoho maama anoho mulala khu va kuuka va Melikitsedeki.Avula lirhaanga lyi livulwa lyeelye khaandi avula livalwa lyi likhutsa lyeelye.Ali khuli Mwaana wa Nyasaaye, Melikitsedeki, alatsiririra khuva musaliisi mihika ni mihika.
Lolikhu , khuli Melikitsedeki yali wi tsingulu muno.Khali kuuka weerhu, yali ni ya manyikhana yalaangwangwa Aprahamu, ya murhulitsila shitonye shilala  mu likhomi khu vuli shiindu yali na yaayi mu vulwaani.
Malako keechitsaanga ndi khali vitsukhululu va Leevi nivaviikhwa vasaliisi khutuukha valiitsa khuhaana shitonye shilala mu likhomi khurhula khu vaandu;nakwo khuvoola, khu vaandu voovo veene, khali niiva vaandu vaavo ni vitsukhululu vya Aprahamu.
Navutswa Melikitsedeki,  shyi  yali mwitsukhulu wa Leevi taawe.Navutswa Abrahamu ya muha shitonye shilala mu likhomi khurhula khu viindu vyoosi, vya yali  na yaayi.Melikitsedeki yakaasitsa Aprahamu, muundu yali ni yanyoola lilaaka lya Nyasaaye.
Vuchira khuhayahayitsa, khwamanya ndi muundu ukasitsaanga wundi  avetsaanga naye witsingulu tsinyiikhi khuvirha  wa avetsa na kasitsaanga.
Vasaliisi vaheelwaanga shitonye  shilala mu likhomi khurhula khu viindu , vya vaandu vanyoolaanga. Navutswa vasaliisi  voosi vakhutsaanga, niikhali Melikitsedeki, shyi yakhutsa taawe; khaandi Mahaandiiko Matakatiifu keechitsaanga ndi ashiri mwooyo.
Khunyala khuvoola, lwa Aprahamu yarhuunga shitonye shilala mu likhomi, Leeevi (wa vitsukhululu veeve, vanyoola shitonye shilala mu  likhomi) yarhunga shitonye shilala mu likhomi khaandi.
Khunyala khu voola, Leevi nashiri khwiivulwa , kali kamanyikhana aliitsa khwivulwa mu vaandu vwu luhya lwa kuuka weewe Aprahamu, yali niyakaana na Melikitsedeki.
Niiva lirhweehitswa lyu khuloomba muundu khuva museretse vwa khanyoolekhe khuvirhila mu vusaaliisi vyi vitsukhulu vya Valeevi (shichira munyiinga yaavo vaandu vanyoola Malako, shyu kwakhavere ni lyeenya liindi lyu vusaaliisi vuundi khwansilwa khu Melikitsedeki, khuvirha khuva nu musaaliisi wuundi urhulaanga mu vaandu vyi insu  yu musaliisi Haruni.
Niiva vurhovoli   vwu    musaliisi, vunyala khu kalukhanyinywa ,khaandi malako kwu vurhovoli vwu vusaliisi khutuukha ka kalukhanyinywe.
Mwaami weerhu,wa vavoola viindu yivi khulondekhana khu , yarhulaanga mu vaandu vu luhya luundi vutswa , khaandi muundu avulakhuho warhula mu vaandu vwu luhya lweene yolo,wakholakhu  muhiinsi  khu vwaali.
Kamanyikhana havulavu ndi  Mwaami weerhu yivulwa mu vaandu vuluhya lwa Yuda; khaandi khurhulana  khu yako, Muusa avulakhu shiindu shyoosi, shya ya lomoloma khu londekhana khu luhya lweene yolo, lwa ya lomoloma  makhuuva khu londekhana khu vusaaliisi.
Makhuuva ka khuvooli  khali  kanyalikhana havulavu munjira indahi, musaliisi lukanu lundi  umali khulolekha  uli munjila indala yeene khuli Melikitsedeki.
Shyi kanyala khuva yakholwa khuva  musaliisi, shichira malako ka vaandu, navutswa khuvirhila mu tsingulu tsyu vulamu vukhaweetsaanga taawe.
Mahaandiiko Matakatiifu kavoolaanga,"Ulava musaliisi wi mihika ni mihika, munjila indala yeene khuli Melikitsedeki."
Lilako  lyali lya khale shyi lya viikhwa haluveka shichira vutetekhere nu khuvula vukhonyi  vwoosi
vweene  khali hati ---
nikhali khaandi    Malako ka Muusa karamilwa khuloomba  shiindu shyoosi  khuva  shiseretse .Khu lweeneyulu lisuuviritswa lilahi lyeene lyahaanwa, lichiraanga nu khwisuunda hiimbi khu Nyasaaye.
Vusaaliisi vwa Valawi vwali vichira lisuuhitswa! Khwaliho na vasaliisi vakholwa khuva vasaliisi vuchira lyisuhitswa  lyoosi,
navutswa  Yeesu yakholwa khuva musaliisi khu virhila mu lyisuuhitswa lya Nyasaaye yamuvoolera,
"Mwaami umali khwiisuuha
khaandi shyaliista khu  kalukhanyinya khu tsinganakani tsyeetsye  taawe:
Ulava  musaliisi wi mihika ni mihika."
Lyisuuhutswa yili lileraho vwavukhani, khaandi vuloomba Yeesu khuva shimanyinyiro shya tooto shyi lilako  lilahi.
Vwavukhani vuundi , navwo yuvu: Khwali na vasaaliisi vaandi vamyiikhi khuli veene yavo, shichira vakhutsa khaandi shivatsirira nu muhiinsi kwaavo ku vusaaliisi taawe.
Navutswa shichira Yeesu ali mwooyo mihika ni mihika, muhiinsi kweekwe ku vusaaliisi, shyu kunyala khuherwa wuudi taawe.
Khu lwayako Yeesu ali nu vunyali vwu khuhonyinya yavo visuundaanga khu Nyasaaye khuvirhila muye, shichira ali mwooyo mihika ni mihika, na avasaviraanga khu  Nyasaaye avakholere ka venyaanga.
Kali nu vulahi khuva nu Mukali wa vasaliisi voosi khuli mweene woyo, shichira naye Mutakatiifu , avula khu imbala yoosi khaaandi yahulilwa haluveka khurhula mu vaandu vooni, khaandi yaheerwa luyali khuvirha shya shiindu shyoosi mwikulu.
Shyali khuli Mukali wa vasaliisi voosi vaandi taawe; shyanyala khuhola  mulukha  vuli litukhu khurhuunga, shichira vwooni vweevwe khaandi shichira vwooni vwa vaandu taawe.Yakhola mulukha lulala, lulala lwoonyene vutswa, lwa yihaana mweene khukhutsa.
Ni kyirikali, Malako ka Muusa kachilaanga vaandu vatetekhere, varhovolwa khuva vakali va vasaaliisi voosi; navutswa lilaka lya Nyasaaye yaloomba khuvirhila mu lisuuhitswa, lyalolekha malako ni kashiri khutuukha, lirhovola Mwaana, na kholwa khuva museretse mihika ni mihika.
MULYAANGO   KWA  8
Likhuuva likali lya khucheritsa khuvoola ni yili: khuli nu Mukali wa vasaliisi voosi  yikhala haasi khu mukhono  musaatsa kwi shisako shyu vwaami vwa Nyasaaaye Uli  Ikulu khu  Vyoosi mwikulu.
Arhumikhaanga Havuundu Hali Hatakatiifu Heene, khuli muakali wa vasaliisi voosi , nakhwo khu voola ,liheemo lya  tooto lyumbakhwa nu Mwaami Nyasaaye, navutswa shilinyala khuva lyumbakhwa na vaandu taawe.
Vuli mukali wa vasaliisi voosi, arhovolwaangwa khuhaana vihaanwa khu vwaali, khaandi khukhola milukha.Khulwa yako, Mukali wa vasaliisi voosi weerhu, khutuukha avekhu khaandi ni shiindu shyu khuhaana.
Niiva Kristo yakhavele khwilova  hunu nuunundi, shyiyakhaveere    musaliisi khali hati  heene  taawe  shichira khuli lwa vasaliisi vahanaanga vihaanwa khulondekhana khu malako.
Muhiinsi kwa vakholaanga ku vusaaliiai, kuli khuli shiindu shyu muhinsi kwi viindu vikholekhaanga mwikulu; navutswa shyukhunyala khusasanyinywa  khukwo taawe. Muhinsi kweene yoko nokwo mulala mweere kwa Muusa yakholaanga.Lwa Muusa yali nali hiimbi khuumbakha Liheema Litakatiifu, Nyasaaye ya muvoolera, "Chelitsa uloole ndi upiime vuli shiindu shyoosi khu londekhana  khuli wamanyinywa khu shyikulu."
Navutswa nuunundi Yeesu umali khuheerwa muhiinsiro kwu vusaliisi kwu vunyali vunyiikhi khuvirha kwaavo, khuli lilakano lyayakhola haakari ha Nyasaaye navaandu veeve, lili ni tsingulu tsinyiikhi khuvirha vuli shiindu shyoosi ; shichira lyarhulana khu lilaaka lyi viindu vilahi vyeene.
Niiva lilakano lyali lyu khurhaanga, lya khaveere  livula vutaamaanu, shyu khwakhaveere ni shivune shyu khuva ni lilakano lya khavili taawe.
Navutswa Nyasaaye yanyoola  liiva litaamaanu mu vaandu , na voola,
"Heensa matukhu kiitsaanga - yavoola Mwaami
Lwa ndiitsa noombe  lilako lyihya
halala na vaana va Israeli na Yuda.
Lilakano lyeene yero , liliitsa  khuva
lyu   khuvula khuhwa
shiliitsa khuva khuli   lilakano lya
ndaloomba  na vakuuka vaavo
khu  litukhu lya ndavarhulitsa
mushivala shya  Misiri;
lwa vambakhana khutsyanyinya khu
suuvira mu li lakano  lya ndaloomba   navo;
khaandi  nimbula khu vakhoonya.
Inse Mwaami Nyasaaye mali khuvoola."
Mwaami Nysaaye avoolaanga : "Yili
nalyo lilakano lya ndiitsa khu--
khola na Vaisraeli mu matukhu kiitsaanga
Ndiitsa khuvaloomba vamanye malako  kaanje,
khaandi vakavikhe mu myooyo chyaavo.
Ndiitsa khuva Nyasaaye waavo,
navo viitsa vave vaandu vaanje.
Muundu avulakhuho khuvo wiitsa
khweechitsa mureende weewe,
anoho amwaaavo weewe, nu khu muvoolera,
"Umanye Mwaami Nyasaaye."
Shichira voosi valiitsa khumanya
inse Mwaami Nyasaaye, khuraanjira khu
mutiitiiti khutuukha khu mukali mweene.
Ndiitsa vasamiiha khurhula mu vwooni vwaavo
khaandi  shyindiitsa  nditsukhitsakhu
vutaamaanu vwa  viitsa vave ni  vakhola."
Lwa Nyasaaye alomolomaanga makhuuva khu londekhana khu lilakano  "lyihya", kamanyinyaanga ndi lilakano lyu khurhaanga, lyali ni lyaavirha matukhu, lyivula vukhonyi vwoosi, khaandi lyasaakhula  na lili hiimbi khukorhitswa khu vwaangu yuvu.
MULYAANGO  KWA   9
Khali ndyo Lilakano lyu khurhaanga lyaali na malako khulondekhana khuli  lisaala likholwaangwa khu lirova  khunu, khaandi Havundu Hatakatiifu  ha vasaalilaanga.
Liheema litakatiifu lyumbakhwa.Mushiko shyu khurhaanga,khwalimu ni shikurhu shyu khuviikhakhu itaaha, ni shiivwa khwavavikhakhu mukati mutakatiifu; ha vuundu heene yaho halaangangwa Havundu Hatakatiifu.
Inyuma wu luvaala  lwa khaviri khwaliho ni  liheema Litakatiifu  lyalangwangwa Havuundu Hatakatiifu Heene,
hali nu vwali vwaloombwa khu itsahapu, vwaali  vu khusambirakhu vupani ni lisaanduku  lyi lilakano lyali nilyavekhwa  lyoosi ni itsahaapu.Lisaanduku lyi lilakano  lyeene yero , lyalimu ni ichupa yaloombwa khu itsahaapu, na yalimu na maana, nu lusaala lwali lwa Haruni  lwali nu lwamera masaambu  na machina kaviri kakhoongwa ka malako  kahaandiikwa khu.
Hiikulu hi lisaanduku   lyeene yero, khwaliho ni viloombe  vyi tsimbaha vimanyinyaanga vukhumi vwa Nyasaaye, khaandi tsimbaha tsyaavyo, ni tsivaambukhi havuundu hu vwooni vwasamiikhwa.Navutswa khuvulakhu vwiyaangu  vu khwivaala vuli shiinudu shyoosi mu vuvaambukhu khu lwa  nuunundi.
Lwa viindu vyeene yevo vyali nivyamala khurechekhwa, Vasaaliisi vinjiraanga mu shiko  shyiri ilwaanyi wi Liheema Litakatiifu vuli litukhu , khukhola mihiinsi chyaavo;
navutswa Mukali wa vasaaliisi voosi, naye winjiraanga wonyene mukarhi mwi liheema, khaandi yakholaanga ndyo lulala lwonyene  vutswa khu muhika.Yatsitsayo na masahi   kahanaangwa khu Nyasaaye , shichira vwooni vweevwe  mweene, khaandi shichira vwooni vwa vaandu vaandi vakhola, vuchira khumanya vakholaanga vwooni.
Rooho Mutakatiifu yamanyinya vulahi ndi khuvirhila mu keene yako  ndi injira yu khwiinjira Havuundu Hatakatiifu Heene, yali nishiri khwiikulwa havulavu, lwi shiko  shili ilwaanyi wi Liheema Litakatiifu shyali  ni shishiri ho.
Yishi ni shilolelo shya matukhu kanu, shimanyinyaanga ndi vihaanwa ni milukha chya vakholelaanga Nyasaaye,  shyivinyala khuloomba  mwooyo kwu muundu  usaala khu Nyasaaye khuva museretse taawe;
shichira viri khulondekhana khu shyukhulya, shyu khung'wa, ni milukha chyiindi lukanu chyu khwilavitsa khuva vanihu.Viindu vyeene yevo vyoosi ni malako kali ilwaanyi vutswa, karhumikhaaanga khutuukha lwa Nyasaaye, aliitsa khurhaanjitsa viindu vyoosi vuhya.
Kristo yiitsa khuli Mukali wa vasaaliisi voosi wi viindu vilahi vitsaanga.Liheema Litakatiifu  lya a rhumikhamu, ni lyi tsingulu khaandi ni lyiri liseretse muno; shyi liri  khuli liheema lya loombwa na vaandu, nakhwo khu voola ,shyi liri liheema lyu mu shivala shya loongwa shinu taawe.Kristo yiitsa khuli Musaaliisi Mukali wi viindu vilahi  vitsaanga.
Lwa Kristo yavirhila mu liheema, ni yiinjira  lulala lwoonyene vutswa Havuundu Hatakatiifu Heene, shyi yavukulakhu masahi kyi tsimbuli na kyi vihuunwa khukholera milukha taawe.Navutswa yavukula masahi keeke mweene, khaandi na khunyoolera vuhonyinyi vwi mihika ni mihika.
Niiva masahi kyi tsimbuli ni vihuunwa ni likooshe lyarhulaanga  khu shimooli shiloori  shyi ing'oombe imuchi yasaambwa khumiitswa khu vaandu vavula vunihu, lwa karhulitsaho viindu vitaamaanu khuvalavitsa khu londekhana khu mulukha mu muviri.
Lwa yaka kali ka tooto; ni hali khaanga ha masahi ka Kristo wihaana khu Rooho wi mihika ni mihika nali shihaanwa shyiseretse , kanyala khurhweekhitsa  khwoochitsa mu vunyiikhi myooyo chyeenyu khurhula mu mihiinsi mikhutsu khu khunyole khurhumikhira Nyasaaye Uli Mwooyo?
Shichira yaka, ye nu muhambanyinyi wi lilako lyihya.Yaka kali ndyo shichira likhutsa ,limali khuvaho  khurhunjira mahyoolo kali kyi lilako lyu khurhaanga, khu yavo valaangwa vanyoole lisuuviritswa lyi myaandu chyi mihika ni mihika.
Shichira ha khuli ni lilaka lyi likavulwa lyi myaandu chyalekhwa, katuukhana khuve nu khwavaho likhutsa lya woyo walihaandiika.
Shichira lilakana lyi myaandu livetsa ni tsingulu vutswa lwa mweene  walihaandika ni yamali khukhutsa , niikhali livulakhu tsingulu tsyoosi  inyiinga mweene lilakana tsaana  avetsa   na shiri mwooyo.
Nashyo shivunen sha chira lilakano lyu khurhaanga, niiliva nu vukhonyi muno khuvirhira mu masahi konyene vutswa.
Lwa Muusa yali ni yakhavoolera vaandu  voosi vuli lilako mu Malako koosi, yavukula masahi  ki vimooli ni  tsimbuli na maatsi, luvusi lumuuchi, ni tsisya tsyu musaala kwa hisopu, a namitsa khu shitabu shya Malako khaandi khu vaandu voosi.
Muusa yavoola, "Yaka nako masahi kukhuhambanyinya  lilakano lya Nyasaaye yamu voolera  murhweekhitse."
Munjira indala ntsere, Muusa yamitsa khaandi masahi  keene yako khu Liheema Litakatiifu,khaandi khu viindu  vyoosi vyarhumikhaanga khu khola milukha mulyo.
Ni kyirikali khu londekhana khu Malako , hiimbi viindu vyoosi vikholwaangwa khuva vinihu khuvirhira mu masahi; khaandi vwooni shyuvunyala khusamiihwa, masahi ni kashiri khusuundulwa taawe.
Viindu vyeene yevo, vili khuli shyilolero shyi viindu vyatooto  viri mwikulu, vyaanihitswa khuvirhira munjira khuli  yeene yeyo. Navutswa viindu vili mwikulu vyeene, khutuukha vikholerwe milukha milahi chyeene.
Kristo shyiyinjira Havuundu Hatakatiifu Heene hali ni haloombwa  na vaandu, halolekhaanga khuli shyilolero shya havuundu ha tooto taawe.Kristo yinjira mwikulu mweene vutswa, walolekhaanga nuunundi mweene havukono heerhu imberi wa Nyasaaye.
Mukali wa vasaliisi voosi  wa va vayahuuti yinjiraanga Havuundu Hatakatiifu Heene vuli khu muhika na mashi kwu murhuku. Navutswa Kristo shyiyinjiramu mweene khwiihaana  hali khanyiishi khuli mulukha taawe;
Shichira kakhaveere ndyo, yakhanyakhaane hali khanyiikhi khurhula shivala ni shyi loongerwa musiinji. Navutswa yalolekha ho lulala lwoonyene vutswa, khuli kali lwa matukhu  kukhumalilikha kali ni kali hiimbi khuhwa, khurhulitsaho vwooni khuvirhila mu shihaanwa
shyi  likhutsa lyeelye mweene.
Khuli kavirhitswa khutuukha  vaandu vave  ni vakhutsaanga  lulala lwoonyene vutswa,  nu khu siinjira imberi  wa Nyasaaye khukhalachirwa,
nindyo khaandi khuli Kristo yihaana mweene khukholerwa shihaanwa lulala lwoonyene vutswa, khurhulitsaho vwooni vwa vaandu vanyiikhi.Aliitsa khukalukha lwa khaviri, shyikanyala  khuva khukholakhu shiindu shyoosi khu vwooni taawe, navutswa  khwitsa khuhonyinya yavo vamuliindiliraanga.
MULYAANGO  KWI  10
Malako ka vayahuuti, kali vutswa    khuli shiniini shyi  viindu vilahi  vyali ni vitsaanga  khwiikholekha  -- nikhali, shyi vinyala khuva ni viindu vya tooto taawe. Vihaanwa vilala vyeere vishyi tsiririraanga  khukholwa khu matuukhu koosi  vuli mihika.Khu lwa yako, Malako shyikanyala khuloomba vaandu va saalaanga  khu Nyasaaye  khuva vaseretse  khuvirhila khu vihaanwa vyi milukha vya vasaaliisi valerhaanga  vuli muhika taawe.
Niiva kakhavera ka kyirikali vaandu va saalaanga khuvirhia vihaanwa vyi milukha shyi vyakhasinjiritswe khuhaanwa? Shichira vaandu va saalaanga munjira yeene yeyo va khanihitswe  lulala khurhula mu vwooni vwaavo  ma shyi vakhatsiririre khuva nu vwooni mu myooyo chyaavo.
Navutswa milukha chyeene yecho  chyi tsiririraanga khu kholwa vuli muhika  khwitsukhitsa vaandu vwooni vwaavo.
Shichira masahi kyi vihuunwa ni tsimbuli, shyi kanyala khurhulitsaho vwooni mba.
Khu lwa yako , lwa Kristo yali nali hiimbi khwiitsa mu shivala, yavoolera Nyasaaye:
"Shyuwikoombaanga khu kholerwa
milukha nu khuheerwa vihaanwa taawe,
navutswa wa noombera muviri;
shyu uyaansitswakhu ni vihaanwa vyu
khusaaambwa anoho vihaanwa vyu
khurhulitsa ho vwooni taawe.
Nalwo lwa ndavoola,  Nyasaaye, Inse
ndi hanu khukhola lyeenya lyoolyo,
khuli kahaandiikwa khulondekhana
khwinse mu shitabu shya Malako."
Lukhurhaanga Kristo yavoola, :Khali shyuli ni liikoomba lyu khukholerwa milukha nu khuheerwa vihaanwa, vihaanwa vyu khusaambwa nu muliro ni vihaanwa vyu khurhulitsa ho vwooni taawe." Kristo ya voola ndyo,  khali niiva vihaanwa vyeene yevo, vihaanaangwa khulondekhana khu Malako.
Kristo yavoola khaandi , "Yiwe  ni Nyasaaye, inse ndi hanu, khukhola lyeenya lyoolyo." Khu lwa yako Nyasaaye  urhulitsaaho vihaanwa vyi milukha chyoosi chya matukhu  kali ka khale, khaandi wavikha  mu vwiyaangu vwi vihaanwa vyeene yevo, shyihaanwa shya Kristo.
Khuivirhila mu vulaaliri vweene yovo, khwakholwa khu va vanihu khurhula mu vwooni, khu virhila mu shihaanwa shya Kristo ya haanwa, shyu muviri kweekwe mweene lulala lwonyene vutswa.
Vuli musaaliisi woosi wa Vayahuuti, akholaanga mihiinsi chyeechye chyu vusaaliisi vuli litukhu, khaandi atsyanyinyaanga khukhola hali khanyiikhi milukha milala mweere.Navutswa milukha chyeene yecho, shyi chyinyala khwoochitsa  khu  vwooni taawe.
Navutswa  Kristo, yakholekha shihaanwa lulala lwoonyene  shichira vwooni, shihaanwa shiri ni tsingulu mihika ni mihika, khaandi ma ni yikhala haluveka lwu mukhono musaatsa kwa Nyasaaye.
Kristo ashiliyo, khali nuunundi khutuukha lwa Nyasaaye amukuurhila vatsuku veeve.
Khuvirhila mu shihaanwa shilala shyeene yesho yamala khukhola yavo  vanihitswaangwa khurhula mu vwooni vwaavo, khuva vaseretse mihika ni mihika.
Rooho Mutakatiifu, akhuhaniraanga vushahidi vweevwe khaandi khu makhuuva keene yako.Lukhurhaanga avoolaanga,
"Mwaami Nyasaaye avoolaanga,
Yili nalyo  lilakano lya ndiitsa khukhola navo
mu  matukhu kiitsaanga,
ndiitsa khu vakhola vamanye
malako kaanje  mu myooyo chyaavo
khaandi  nda kahaandiika
mu tsinganakani tysaavo."
Mwaami Nyasaaye avoolaanga khaandi,
"Shyi ndiitsa khwitsukhitsakhu  khaandi
vwooni vwaavo,
ni vikholwa vyaavo vitaamaanu taawe."
Lwa valiitsa khuva ni vamali khusamiikhwa khurhula mu vwooni vwaavo, shihaanwa shyu khurhulitsa ho vwooni, shyi shileenyekha khaandi taawe.
Khu lwa yako vasuuviri vashyaanje, khuli nu vuvoholole vwa tooto vwu khwinjira Havuundu Hatakatiifu Heene khuvirhila mu likhutsa lya Kristo Yeesu.
Kristo  yakhwikulira injira impya , injira ichirhaanga nu khuva mwooyo, khuvirhila mu luvaala ---  nakhwo khuvoola, khuvirhila mu muviri kweekwe mweene.
Khuli nu musaaliisi wi tsingulu, wusinjiriraanga insu ya Nyasaaye.
Lekhi khwisuunde hiimbi na Nyasaaye nu mwooyo kwa tooto  khaandi ni lisuuvira lya kyirikali, ni myooyo chyanihitswa khurhula mu vwonekhu vwoosi vwali nu vuli mu tsinganakani tsyeerhu tsyu mukari ni miviri chyochitswa na maatsi malavu  tswee.
Lekhi khumenye khulondekhana khu lwi lisuuviritswa lya khwiyama,shichira Nyasaaye yalaka aliitsa khurhweekhitsa lilaaka lyeelye , naye nu musuuvirwa.
Khucheritse khukhonyana veene khu veene mu  vuyaansi  ni mihiinsi chyili  milahi.
Khu khalekhakhu mwiima kweerhu mulahi kwu khuvukaana halala, khuli vaandu valala vakholaanga.Niikhali kweenyekha khutinyirhitsana veene khu veene khali kha nyiikhi  muno, shichira mumanye ndi  litukhu lyu Mwaami   khukalukha lili hiimbi khutuukha.
Khuvulakhuho shihaanwa shyi shisuuviriro  shyi milukha shyinyala khurhulitsa vwooni, niiva khutsiririra nu khukhola vwooni nu khwamanya khale vucheri khu londekhana khu ka tooto.
Navutswa shiindu shyarikala shyonyene ni khulindirira nu khurhia likhalachilwa lyenyekhaanga khwitsa nu muliro kuliitsa khutivitsa vaandu vahinganyinyaanga  Nyasaaye.
Muundu wambakhanaanga khu loonda malako ka Muusa, akhutsaanga vuchira khulolerwakhu tsimbavasi khuvirhila khu vushahidi vwa vaandu vaviri anoho vavaka vavoola.
Muundu ulechelitsaanga Mwaana wa Nyasaaye, uchyayaanga masahi kyi lilakano lya Nyasaaye kachira na samiikhwa khurhula mu vwooni,khaandi anyekaanga  Rooho uhanaanga tsimbavasi, aliitsa khusaliritswa vululu vurhina?
Khwamanya woyo wavoola,"Khurhunjitsa shisaalya  ni mihiinsi chyaanje  ndamurhunjitsira; khaandi woyo wavoola khaandi, "Mwaami Nyasaaye  aliitsa khukhalachira  vaandu veeve."
Ni shyindu shyukhurikhitsa , khunyolekhana mu  makhono ka Nyasaaye  Uli      Mwooyo   nuli nu vwooni.
Mwitsukhitse  khuli mwamenyaanga mu matukhu  kavirha. Mu matukhu keene yako,  lwu   vulavu vwa Nyasaaye vwa mwaakhira, mwikhutsira ; navutswa lwa mwanyakhanaanga nu shyu mwakhutsa mwooyo taawe.
Mu tsinyiinga tsiindi  mwanyekanyirwa khu luhya nu khutaambitswa, na lwuundi mwasaanga mu litaambitswa na yavo vali vatambitswaangwa.
Mwanyakhana halala nu vaandu vali va vohwa mucheera;khaandi lwa vamuyaaya myaandu chyeenyu chyoosi mwasaangala nu mwikhutsira, shichira mwali mwamanya mushiri ni shindu shiindi shyilahi shyeene shyiliitsa khuvaho na munye mihika ni mihika.
Mukhava vwu khurhia nu  khusuuva vuluviriri  vyeenyu vuli na matanyi makali  mba.
Mwenyekha muve ni likhutsira, khu mukhole lyeenya lya Nyasaaye khaandi munyoole shya yalaka.
Mahaandiiko Matakatiifu kavoolaanga,
"Harhikale hatiitiiti  vutswa,
woyo wenyekhaanga khu kalukha
aliitsa   khwiitsa,
khaandi   shya lachelevakhu taawe.
Navutswa muundu wi liikhola  liluunji waanje alamenyera mu lisuuvira:Khaandi na kalukha inyuma mwooyo kwaanje shyu ku lamuyaansa.
Navutswa khutse shyukhuli mu yavo vakhutsa myooyo nu khwishevukha inyuma mu vutivi; navutsa khuli mu yavo vali ni lisuuvira khutuukha mu vuhonyinyi vwu mwooyo.
MULYAANGO   KWI  11
Khu lwa yako lisuuvira nu khuva ni limanya lya tooto lyi  viindu  vya khu lindiliraanga khunyoola, khaandi nu khuva ni  lisuuuviritswa nu khuvula lihayahayitsa mu viindu  vi khalolekhaanga.
Lisuuvira nalyo lyachira Nyasaaye na vuchirirra  lyilolekhitsa lya vakuuka veerhu vamenyaanga mu matukhu kali kakhale.
Khuvirhila khu  lisuuvira khumanya ndi viindu vyoosi vya loombwa khuvirhila khu likhuuva lya Nyasaaye, khutuukha viindu vilolekhaanga  shyi vyaloombwa khu viindu vilolekhaanga.
Khu lisuuvira , Abili yalerera Nyasaaye shihaanwa shyi shyi suviriro  shyilahi khuvirha shya Kaini, shya yalolekhitsirwa khu yali muundu muluunji, Nyasaaye yalolekhitsa khu vihaanwa vyeevye:khali niiva yakhutsa khu vyo a shyi lomolomaanga.
Lisuuvira  nalyo lyachira  Enoko na haminywa  nu  khupulukhitswa khutsya mwikulu, vuchira khulolakhu likhutsa."Shyi ya lolekhakhu khaandi, shichira Nyasaaye ya murhulitsa khulirova."Nashili khuvukulwa khutsya mwikulu, ya lolekhitswa yali ya yaansinsa Nyasaaye.
Avulakhuho muundu unyala khu yaansitsa Nyasaaye  nakhali  ni lisuuvira; shichira muundu wisuundaanga hiimbi na Nyasaaye, khurhaanga yenyekha ave ni lisuuvira ndi Nyasaaye aliho khaandi ahaanaanga vihaanwa khu yavo vachelitsa khumukhaava nu mwooyo kwoosi.
Lisuuvira nalyo lyachira Nuhu na cherihitswa  na Nyasaaye khulondekhana khu viindu vyali ni vitsaanga khwi kholekha mu matukhu kali kyitsaanga khuvaho, na vyali ni vishili khukholekha.Nuhu yalonda nu khurhwekhitsa malako ka Nyasaaye, ni yumbakha lyaarho, mwa ye halala na vaandu vyi insu yeeye, vahonyinyirhwamu.Shivala shyakhalachirwa khurhulana khu keene yako, na Nyasaaye na mukhola Nuhu khuva wi likhola lyu vuluunji imberi weewe khuvirhira mu lisuuvira.
Khu lisuuvira Abrahamu lwa yalaangwa , yahulira ma na rhula khutsya ha alinyoola khuva ni myaandu chyeechye; naye yarhula natsya wakhamanyi wa yali na tsitsaanga.
Khu lisuuvira yakholekha muundu wu khumenya  mu shivala shyisuuviritswa,  khuli muundu mucheni, nu khumenya mu maheema halala na Isaka na Yakobo, ni vali vyi myaandu  chyi lisuuviritswa tsana  halala naye.
Shichira Abrahamu yaliindirira lyitaala likali lya Nyasaaye mweene yarhaanjitsa musinji kwalyo khaandi na lyumbakha, lyitaala likali lyilivaho mihika ni mihika.
Lisuuvira nalyo lyachira Sara na suuvira ndi Nyasaaye aliitsa khurhwekhitsa lilaka lyeelye.Khu lwa yako , yahelitsa, khali niiva yali yavirha mihika chyu  khwivula.
Khali niva  Abrahamu yali yahwa tsingulu tsyu khwivula , vyitsukhulu vanyiikhi vyivulwa khuvirhila khuye, khuli tsing'ereng'aani mu malesi, khaandi khuli muyeshe khu luchiinga lwi inyaansa.
Lisuuvira nalyo lyachira vaandu veene yavo voosi ni vakhutsa, vuchira khunyoola viindu vya Nyasaaye yali ni yalaaka aliitsa khuvaha; navutswa vavilolera ihale weene vutswa, ma ni viinjilitsa viindu vyeene yevo.Vavuchilira havulavu ndi vo, vali vacheni khaandi ni vaandu virhukha khurhula mu shivala shyaavo khu lirova khunu.
Shichira vaandu valomolomaanga makhuuva khuli yaka vamanyinya vakhavaanga khuli vanyala khunyoola shivala shyaavo veene.
Khaandi valava ni vali ni inganakani yu khwitsukhitsa mu shivala shya varhulamu, khani vakhavere nu vwiyaangu vwu khukalukha.
Navutswa khuli lwa kali, vikoombaanga khunyoola shivala shilahi muno, nishili shivala shyu mwikulu.Khu lwayako, Nyasaaye shyanyala khulolakhu tsisoni , lwa vamulaanga Nyasaaye waavo taawe; shichira yavaloombera khale litaala likali.
Khu lisuuvira Abraham, lwa yacheritswa , ya haana Isaka , ave isadaka yi shisyuviriro shyu mulukha: Yee mweene nu mweene yavukula lisuuviritswa nu vuyaansi yali na rhulitsa mwaana weewe muderwa wa yali yanyoola khu lilaka;
Nyasaaye yali yavoolera Abrahamu, "Uliitsa khwivula vyitsukhulu vanyiikhi khuvirhila khu Isaka."
Abrahamu yali yamanya ndi  Nyasaye ali nu vunyali , khali khwisimukukhitsa vaandu khurhula mu likhutsa   -- khaandi , khuvoola kyirikali, khali,  Abrahamu, shyiyiira Isaka taawe shichira yamanya na kalukhitsirwa.
Khu lisuuvira khulondekhan khu viindu vitsaanga  Isaka ya kaasitsa Yakobo na Esau.
Khu lisuuvira Yakobo, lwa yali na khutsaanga  ya kaasitsa  vaana va Yosefu vuli shya mulala:Yakobo ya sikama , lwa yiinama khwitiirha khu ipikolo yeeye, na saala khu Nyasaaye.
Lisuuvira nalyo lyachira Yosefu, inyiinga yi likhutsa lyeelye lyali ni lituukhi hiimbi, ya lomoloma makhuuva ka  vaana va Israeli khurhula mu Misiri, ma na haana lilaaka khu vikuumba vyeevye.
Khu lisuuvira lwa Muusa lwa yivulwa , vivuli veeve va mu visa mweeri chyivaka, shichira valoola yali mwaana mulahi; khaandi shyi varhia khu munwa  kwu mwaami ya haana.
Khu lisuuvira Muusa , lwa ya tuukha nu khukwa muhiindira, yambakhana  khulaangwa mwaana wu  mukhaana wa Farao;
ya rhovola khusaanga  mu likhuvitswa  shivi lya vaandu va Nyasaaye , khuvirha khuva nu vuyaansi vwu vwooni khu inyiinga itiitiiti.
Yaloola lyinyekwa  shichira   Kristo lyivere  lyu  vurhuchi vukali  khuvirha vurhuchi vwi livikhiro lya   Misiri, shichira yaheensa  imberi  khu shihaanwa shyitsaanga.
Lisuuvra nalyo lyachira Muusa narhula mu shivaala shya Misiri, vuchira khurhia Mwaami wa Misiri shyayali anyala khumukhola.Muusa yambakhana khukalukha inyuma, khuli muundu uloli Nyasaaye ukhalolekhaanga taawe.
Lisuuvira nalyo lyachira Muusa na rhaanjitsa mulukha kwa Pasaka; khaandi navoolera vaandu khuvekha masahi khu milyaango, khu ingerosi ilerhaanga likhutsa ilivula khwira vaana vakhuluundu vyishiyaayi va Vaisraeli.
Lisuuvira nalyo lyachira Vaisraeli ni vava nu vunyali vu khwambukha Inyaansa Imuuchi vwaangu, khuli vacheendanga khu lirova lyuumakanu.Navutswa lwa Vamisiri vachelitsa  khwambukha khuli vo, vamilwa ni inyaansa.
Lisuuvira nalyo lyaachira masisi kyi litaala lya Yeriko nikayongovera haasi, lwa Vaisraeli vali nivavotokhaane khulyo khu matukhu saba.
Lisuuvira nalyo lyachira Rahabu, yali nali mukhali wu khokhola vulaaya niyihononokha khwiirwa na vaandu vakhalondaanga malako ka Nyasaaye taawe; shichira yiinjilitsa vaandu varhunikhitsi mu mireembe vali nivarhuli Israeli , khwitsa khurhunikhitsa.
Ndakhatsirire khurhoova vaandu vaandi  vali vyi lisuuvira? Vwiyaangu vunjehi vu khulomoloma makhuuva khu Gidioni, Paraka, Samusoni, Yefutsa , Tawuti, Samweli, na vaporofeeti.
Lisuuvira nalyo lyachira nivalwaana  vivala viindi vinyiikhi, khaandi ni vavikuurha.Vachira ka tooto ni kakholekha , ni vanyoola shya Nyasaaye yali ni ya laaka aliitsa khu vaha , khaandi ni lyikalira minwa chyi tsikutunyi khu valya;
ni vatsiminya miliro milulu, valoombwa khuva vi tsingulu lwa vali ni vali vatetekhere muno, khaandi  nivi hononokha khwiirwa ni shyivaavi, vali ni tsingulu khukwaana mu mahe, nu khukuurha vasikali vi vivala vya vaserhaanga.
Lisuuvira nalyo lyachira viikho va vaandu vakhali vali ni vakhutsa khale, nivisimukukhitswa khurhula mu likhutsa.Navutswa vakhali vaandi lwa vambakhana khuvoholorwa, vatambitswa ,khu vanyoole lisimukukhitswa lilahi khurhula mu likhutsa.
Vaandi vakholelwa shiheenyeheenye  nu khu hulwa, nu khuvohwa khu minyololo nu mucheera.
Valaswa machina nu khurhemakanyinywamu haakari nu musumeno.Vaandi ni virhwa khu shyivaavi; vifwaala tsinguvu tysa masero  ka makoondi ni kyi  tsimbuli.Vachelitswa,nu khunyakhitswa nu khukholelwa vutaamanu.
Vaandu vi lirova likhatukhana khuva navo, vamenya mu livotokhana mu shangalangwe, nu mu vikulu, nu mutsimbangaywa nu mbuko vwi lirova.
Yava voosi lwa vali vamali khulolekhitswa khu lisuuvira lyaavo , shyi vanyoola lisuuviritswa tsana,
shichira Nyasaaye ya vikhira khutse shindu  shili shilahi khuvirha  yava vuchira khutse vakhukhatukhana khukholwa  vatukhanu.
MULYAANGO   KWI  12
Khu lwa yako , lwa shituma shikali shya vashahidi shikhuvotokane, lekhi  khulekhane ni shiindu shyoosi , shyinyala khukhulitohitsa , khali vwooni  vwu khu nalanyinyanga. Lekhi khwilukhake  khuvirhira mu likhutsira  mu malivirhi kali imberi weerhu.
Lekhi khuheense vuluunji vweene khu Yeesu, woyo wi lisuuvira lyeerhu  lirhulakhu khurhula mulirhaanga khutuukha mu limalilikha.Yeesu yayikhala nuunundi haluveka  lu mukhono musaatsa  khu shisako shyu vwaami shya Nyasaaye.
Kanakani khu ka Yeesu yavirhilamu; khuli yatsilirila  khwikhutsira mu vuhimwa khurhula khu vaandu vooni! Muvule  khuwakhu  tsingulu  mu miviri chyeenyu anho khukhutsa mwooyo.
Mushiri khulwaana nu khutuukha khushikha shyu khuhiingana  nu vwooni khutuukha khurhaatsa masahi;
khaandi mwayivilira litinyilitswa livoolerana  na munye khuli vaana:
"Mwaana waanje, uvule khulechelitsa lwu Mwaami  Nyasaaye  a khuchelihitsaanga, anoho khukhutsa mwooyo lwa akhusalilitsaanga,
Mwaami Nyasaaye achelihitsaanga muundu wa ya yaansa,khaandi ashutaaanga vuli  muundu woosi wavuchiliraanga khuva mwaana weewe."
Mutsyaanyinye khwikhutsira  mulinyakhana lyoosi lya muvirhilamu, nu khukavukula khuli ni paapa wenyu umusalilitsaanga.Nyasaaye amukholera khuli vaana veeve; shichira nu mwaana shina wa ise weewe avulaanga khumushuta shivoko shyu khumuha vucheri?
Navutswa mwaava vukhuvula khuhelwa vucheri, vwa vaandu voosi vasalilitswaangwa nu  khusaangamu,  khu kamanyikha shyumuli vaana veeve va tooto taawe; navutswa muli vaana vaheywa.
Khaandi khwali na vapaapa vu mumuviri cheerhu khukhuha vucheri, na khutse khwava hulira nu khu vichehitsira:khu lero ni khali khaanga mu vunyiikhi khu tuukhana khumuhurira nu khwichehitsa khu Nyasaaye weerhu  uchiraanga nu khunyoola Rooho khaandi khuva mwooyo?
Va paapa veerhu vakhwivula vakhusalilitsaanga  khu matukhu matiitiiti, khu londekhana khuli valolaanga nu vulahi; navutswa Nyasaaye akholaanga ndyo ni lyeenye khu khukhonya, khu khusaange mu vutakatiifu vweevwe.
Lwa khu salilitswaangwa, inyiinga yeene yeyo khu hulilaanga vuchuungu khuvirha khuva nu vuyaansi.Navutswa matukhu ni ka khavirha , nu khumali khu salilitswa mu injira khuli yeyo, voosi khunyoola shihaanwa shyi mireembe, khurhulana khulimenya lyi likhola lyu vuluunji.
Shichira yaka munyiire  makhono keenyu ikulu khaandi musiinjire vuluunji!
Mutsyanyinye khuchenda khu injira inuunji, khu khali shyileenje shyalema shyilivula khulemera likali, navutswa shihone.
Mwenye  khumenye ni mireembe na vaandu voosi, khaandi mumenye limenya litakatiifu; shichira muundu avulakhuho uliitsa khulola Mwaami, vuchira khuva mutakatiifu.
Muchelitse khulola ndi muundu avulakhuho unyala khuvula khunyoola tsimbavasi tsya Nyasaaye.Mukhahaanikhu muundu khunyola vwiyaangu vu khuva mululu, khukhola vaandi vanyakhane , shichira vululu vweevwe.
Muvule khuhaanakhu vwiyaangu khu muundu  vu khukhola mwiima mutaamaanu kwi shifwavu anoho khuvula khurhwekhitsa likhola lyu vuluunji, khuli Esau, lwa yakuulitsa vunyali vweevwe vu mwaana mukhuluundu  yali ni yaheelwa, khu lu  khwenya khu heerwa shyukhulya isahani indala.
Nikamali khwikholekha mwamanya ndi Esau yenyaanga paapa weewe amukaasitse ; navutswa paapa weewe yambakhana khumukaasitsa, shichira yali na vula vwiyaangu vwu khwikanira, khali niiva yalila malika niyenyaanga akaasitswe.
Shichira shyu mutuukhi khu shyikulu shyu khutiira khu, shyikulu shyakhaanga muliro, nu khu lileesi lyimwaamu, nu khu shyisuundi, nu khwi imbuutsa ili.
nu khu mwooyo  kwi shisiliva khaandi hu mwooyo kwahulilikhana.Lwa vaandu vahulira mwooyo kweene yoko, nu ku lomolomaanga, va kuvoolera nu khuyaansa vavule khu hulira likhuuva liindi;
shichira shyivali vanyala khuloonda lilako lyaheerwa livoolaanga, "khali niiva murhuku kulatiira khu shyikulu, ku lalaswa na machina  anoho kulaswe nu muvanu khu tuukha lwa ku   khukhutsa.
Ni kyirikali, viindu vya kholekha ha vuundu heene yaho,vyali vyu khu rhikhitsa, khali Muusa navoola, "Ndechelaanga nindia."
Navutswa mu mali khutuukha khu shyikulu shya Sayuni, khaandi mu litaala likali lya Yerusalemi lyu mwikulu, ha tsingerosi tsinyiikhi tsyakanilaanga .
Mumali khutuukha mu shyikhalo shyu vuyaaansi vunyiikhi, shya vaana va Nyasaaye vakhuluundu khwivulwa, va miira kaavo ka haandiikwa  mwikulu.Mumali khutuukha khu Nyasaaye, mukhalachiri wa vaandu voosi mu shivala, khaandi khu  myooyo chya vaandu valahi, vakholwa khuva vaseretse.
Mumali khu tuukha khu Yeesu, wachira lilakano lihya ni livaho; khaandi khu  masahi ka miitswa ka kholaakaanga viindu vilahi muno, khuvirha masahi ka Abili.
Khu lwa yako, muvule khwambakhana khu hulikitsakhu woyo ulomolomaanga.Yavo vambakhana khuhulikhitsa woyo ,wahaana likhuuva lyeelye litakatiifu khu vaandu khu lirova, shyivali vihononokha taawe.Khunyala khwihononokhakhu hati munjira shina,  niiva khulambakhana khuhulikhitsa woyo ulomolomaanga khurhula mwikulu!
Mwooyo kweekwe kwa techeritsa shivala mumatukhu keene yako , navutswa nuunundi yalaaka, "Shyinyala khutecheritsa khaandi shivala shyonyene taawe; navutswa   ndatecheritsa khali likulu."
Makhuva "Khali" kamanyinyaanga havulavu ndi vindu vyaloongwa , viliitsa khunuywanyinywa nu khurhulitsaho, khu viindu vikhanyala khuvula khunuyanyinywa vilitsilira khuvaho.
Khu lwa yako, cheendi khusanditse , shichira khunyooli  vwaami vukhanyala khunuyanyinywa taawe.Cheendi khusaale khu Nyasaaye munjira inyala khu muyaansinsa, khumuhe luyali nu khurhia.
Nyasaaye weerhu ali khuli  muliro ku saambaanga nu kulaliitsa shiindu shyoosi.
MULYAANGO  KWI 13
Muloombe liyaansana lya va mwaavo mwisuuvira  lyitsyanyinye khumenya haakari heenyu.
Mukhiviriri khuva vu khwinjiritsa vaandu vali vacheni mu tsingo tsyeenyu. Khwaliho na vaandu valala vakholaanga ndyo, na mulinjiltsa lyaavo lya vacheni  vanyoola ni vinjilitse tsingerosi vuchira khumanya.
Mwitsukhitse yavo va vohwa mucheera, khuli mwavohwa halala navo mushivoho shyavo mu muviri mulala  mulinyakhana lyaavo.
Khutuukha lyihirana lyu muundu mukhali nu muundu musaata liheerwe luyali na vaandu voosi; khaandi vaandu vahirana  vave vu khusuuvirana veene khu veene , shichira Nyasaaye aliitsa khukhalachira vaandu vakholaanga miima mitaamaanu chyi shyifwavu khaandi vakholaanga vuheyi.
Mukhava vu khuyansirira tsisenti likali mulimenya lyeenyu mba; muve vu khusuuvirira mu shya muli nashyo.Nyasaaye yavoola,
"Shyinyala khumulekha munye anoho
khumwivala taawe."
Khali ndyo khunyala
khuva ni lisuuviriltsa  nu kuvoola,
"Mwaami Nyasaaye naye mukhonyi waanje,
shyinyala khurhia mba.Ni shiina shyu muundu anyala
khukhola?"
Mwitsukhitse yavo vamwimiriraanga, yavo vamwirwaatsira likhuuva lya Nyasaaye, nu khuheense limala  lyi  licheenda lyaavo nu khweeka khu lisuuvira lyaavo.
Yeesu Kristo naye mulala mwere, wa mokolova, nuunundi, khaandi mihika ni mihika.
Mu khakoyanyinywi na vuli  meechitso macheni nu ku khu  koritswa. khaandi ka mwakhamanya taawe.Nu vulahi nu khunyooli tsingulu mu myooyo khurhula khu tsimbavasi tsya Nyasaaye, shyi tsinyala khuva tsirhula khu shyukhulya , shyivula vukhonyi khu vaandu vakalondaanga
Vasaaliisi vakholerhaanga mihiinsi havundu ha Vayahuuti vasaalilaanga, vavula vunyali vu khulya shiindu shyoosi shyu mulukha khu vwaali vweerhu.
Mukali wa vasaaliisi voosi wa vayahuuti  alerhaanga masahi kyi mirhuku Havuundu Hatakatiifu Heene, khukholera mulukha kwu khurhulitsaho vwooni navutswa miviri chyu mulukha  chyisaambirwa irwaanyi ihale weene khurhula mu maheema  ka vaandu vamenyamu.
Khu lwa yako Yeesu  khaandi yakhutsira ihale weene irwaanyi wi litaala  likali khunihitsa vaandu khuvirhila mu masahi keeke mweene.
Lekhi khutsi khuye irwaanyi ihale weene khurhula mu maheema ka vaandu vamenyamu, khaandi khusaange naye tsisoni tsya yavirhilamu.
Litaala likali lya khunyala khumenyamu matukhu koosi, livulakhuho khulirova khunu; navutswa khuli ni lyeenya lyi litaala likali,  khulindiriraa yero lyitsaanga.
Lekhi khutsyaanyinye khumwitsoominya Nyasaaye vuli khase khoosi, khuli mulukha kwi shihaanwa shyeerhu shyivirhira mu Yeesu --ni shili shihaanwa sha makhuuva kyi  lituunda lyi minwa cheerhu  kachilaanga khwiyama naye Mwaami.
Muvule khwivirhira  khukhola malahi nu khukhonyana vya muli navyo veene khu veene, shichira milukha khuli chyeene yecho nachyo chyiyaansitsa Nyasaaye.
Muloonde malako ka vimiriri veenyu, khaandi mukhole kavenyaanga mukhole.Valindaanga myooyo chyeenyu, vuchira khuhuluukha, shichira navo valiitsa khuvoolera Nyasaaye khuli vakholaanga mihiinsi chyaavo.Niiva mulaloonda malako kaavo, valiitsa khukhola mihiinsi chyaavo nivasaangalaanga, navutswa vuchila khuvelelitswa; kahichira vavule khuva nu vukhoonyi khu munye.
Mutsyanyinye khu khusaalirakhu, khwamanya ndi tsinganakani tsyeerhu tsyu mukari ni tsindahi, shichira khwikoombaanga khu matukhu koosi khukhola kali malahi.
Muvooleraanga nu muyaansa mu saalirekhu nu mwooyo mulala, nikanyalikha Nyasaaye na  yaansa angalukhitse khu munye vwaangu yuvu.
Nyasaaye uchilaanga mireembe ni chyivaho, wisimukukhitsa khurhula mu vakhutsu Mwaami weerhu Yeesu Kristo, Mwayi Mukali wa makoondi, khuvirhila mu masahi ka hambanyinyaanga lilakano li  mihika ni mihika,
amuhe vuli shiindu shyoosi shilahi, khu mukhole lyeenye lyeelye; khaandi  akhole mu khutse  ka muyaansintsaanga mweene khuvirhila mu Yeesu Kristo; utukhira khuheerwa vukhumi mihika ni mihika!  Amina
Navutswa mutsuvaa vamweerhu, mwikhutsire mwikhuuva  lyu khutsuvwa:shichra muhaandiikire mukhuuva matiitiiti,
Mu manye uyu amweerhu weerhu Timoteo umali khuvohololwa; na alava na tuukha vwaangu, ndalolalana na munye halala naye.
Mu vasheritse vimiriri veenyu voosi khaandi vaandu voosi vatakatiifu va Nyasaaye.Yavo vali Italia vamusheritse.
Tsimbavasi tsive na munye  voosi. Amina  ( Kave ndyo).
